[
  {
    "page": 1,
    "content": "1  ብፁዕ ፡ ብእሲ ፡ ዘኢሖረ ፡ በምክረ ፡ ረሲዓን ፤ወዘኢቆመ ፡ ውስተ ፡ ፍኖተ ፡ ኃጥኣን ፤\nወዘኢነበረ ፡ ውስተ ፡ መንበረ ፡ መስተሣልቃን ። 2  ዘዳዕሙ ፡ ሕገ ፡ እግዚአብሔር ፡ ሥምረቱ ፤\nወዘሕጎ ፡ ያነብብ ፡ መዓልተ ፡ ወሌሊተ ። 3  ወይከውን ፡ ከመ ፡ ዕፅ ፡ እንተ ፡ ትክልት ፡ ኀበ ፡ ሙሓዘ ፡ ማይ ፤ እንተ ፡ ትሁብ ፡ ፍሬሃ ፡ በበጊዜሃ ። 4  ወቈጽላኒ ፡ ኢይትነገፍ ፤ወኵሎ ፡ ዘገብረ ፡ ይፌጽም ። 5  አኮ ፡ ከመዝ ፡ ኃጥኣንሰ ፡ አኮ ፡ ከመዝ ፤\nዳዕሙ ፡ ከመ ፡ መሬት ፡ ዘይግሕፎ ፡ ነፋስ ፡ እምገጸ ፡ ምድር ። 6  ወበእንተዝ ፡ ኢይትነሥኡ ፡ ረሲዓን ፡ እምደይን ፤ወኢኃጥኣን ፡ ውስተ ፡ ምክረ ፡ ጻድቃን ። 7 እስመ ፡ የአምር ፡ እግዚአብሔር ፡ ፍኖቶሙ ፡ ለጻድቃን ፤ ወፍኖቶሙሰ ፡ ለኃጥኣን ፡ ትጠፍእ ። 9 እግዚኦ ፡ እግዚእነ ፡ ጥቀ ፡ ተሰብሐ ፡ ስምከ ፡ በኵሉ ፡ ምድር ።"
  },
  {
    "page": 2,
    "content": "1 ለምንት ፡ አንገለጉ ፡ አሕዛብ ፤\nወሕዘብኒ ፡ ነበቡ ፡ ከንቶ ። 2 ወተንሥኡ ፡ ነገሥተ ፡ ምድር ፤ ወመላእክትኒ ፡ ተጋብኡ ፡ ምስሌሆሙ ፡ ኅብረ ፤\nላዕለ ፡ እግዚአብሔር ፡ ወላዕለ ፡ መሲሑ ። 3 ንበትክ ፡ እምኔነ ፡ ማእሠሪሆሙ ፤\nወንገድፍ ፡ እምላዕሌነ ፡ አርዑቶሙ ። 4  ዘይነብር ፡ ውስተ ፡ ሰማይ ፡ ይሥሕቆሙ ፤\nወእግዚአብሔር ፡ ይሳለቅ ፡ ላዕሌሆሙ ። 5  ሶበ ፡ ይነቦሙ ፡ በመዓቱ ፤ ወበመዓቱ ፡ የሀውኮሙ ። 6  ወአንሰ ፡ ተሠየምኩ ፡ ንጉሠ ፡ በላዕሌሆሙ ፤በጽዮን ፡ በደብረ ፡ መቅደሱ ። 7  ከመ ፡ እንግር ፡ ትእዛዞ ፡ ለእግዚአብሔር ፡\nእግዚአብሔር ፡ ይቤለኒ ፡ ወልድየ ፡ እንተ ፤\nወአነ ፡ ዮም ፡ ወለድኩከ ። 8  ሰአል ፡ እምነየ ፡ እውህበከ ፡ አሕዛበ ፡ ለርስትከ ፤ ወምኵናኒከኒ ፡ እስከ ፡ አጽናፈ ፡ ምድር ። 9  ወትርዕዮሙ ፡ በበትረ ፡ ኀጺን ፤\nወከመ ፡ ንዋየ ፡ ለብሓ ፡ ትቀጠቅጦሙ ። 10  ወይእዜኒ ፡ ነገሥት ፡ ለብዉ ፤ ወተገሠጹ ፡ ኵልክሙ ፡ እለ ፡ ትኴንንዋ ፡ ለምድር ። 11  ተቀነዩ ፡ ለእግዚአብሔር ፡ በፍርሀት ፤\nወተሐሠዩ ፡ ሎቱ ፡ በረዓድ ። 12  አጽንዕዋ ፡ ለጥበብ ፡ ከመ ፡ ኢይትመዓዕ ፡ እግዚአብሔር ፡\nወኢትትሀጐሉ ፡ እምፍኖተ ፡ ጽድቅ ፡ 13 ሶበ ፡ ነደት ፡ ፍጡነ ፡ መዐቱ ፤\nብፁዓን ፡ ኵሎሙ ፡ እለ ፡ ተወከሉ ፡ ቦቱ ።"
  },
  {
    "page": 3,
    "content": "1 አግዚኦ ፡ ሚ በዝኁ ፡ እለ ፡ ይሣቅዩኒ ፤\nብዙኃን ፡ ቆሙ ፡ ላዕሌየ ። 2 ብዙኃን ፡ ይቤልዋ ፡ ለነፍስየ ፤ ኢያድኅነኪ ፡ አምላክኪ ። 3 አንተሰ ፡ እግዚኦ ፡ ምስካይየ ፡ አንተ ፤ ክብርየ ፡ ወመልዕለ ፡ ርእስየ ። 4 ቃልየ ፡ ኀበ ፡ እግዚአብሔር ፡ ጸራኅኩ ፤ወሰምዐኒ ፡ እምደብረ ፡ መቅደሱ ። 5 አንሰ ፡ ሰከብኩ ፡ ወኖምኩ ፤ ወተንሣእኩ ፡ እስመ ፡ እግዚአብሔር ፡ አንሥአኒ ። 6 ኢይፈርህ ፡ እምአእላፍ ፡ አሕዛብ ፤እለ ፡ ዐገቱኒ ፡ ወቆሙ ፡ ላዕሌየ ። 7 ተንሥእ ፡ እግዚኦ ፡ አምላኪየ ፡ ወአድኅነኒ ፤ እስመ ፡ አንተ ፡ ቀሰፍኮሙ ፡ ለኵሎሙ ፡ እለ ፡ ይፃረሩኒ ፡ በከንቱ ። ስነኒሆሙ ፡ ለኃጥኣን ፡ ሰበርከ ። 8 ዘእግዚአብሔር ፡ አድኅኖ ፤ ላዕለ ፡ ሕዝብከ ፡ ወበረከትከ ።"
  },
  {
    "page": 4,
    "content": " 2 ተሥሀለኒ ፡ ወስምዐኒ ፡ ጸሎትየ ። 3 ደቂቀ ፡ እጓለ ፡ እመሕያው ፡ እስከ ፡ ማእዜኑ ፡ ታከብዱ ፡ ልብክሙ ፡\nለምንት ፡ ታፈቅሩ ፡ ከንቶ ፡ ወተኀሡ ፡ ሐሰተ ። 4 አእምሩ ፡ ከመ ፡ ተሰብሐ ፡ እግዚአብሔር ፡ በጻድቁ ፤ እግዚአብሔር፡ ይሰምዐኒ ፡ ሶበ ፡ ጸራኅኩ ፡ ኀቤሁ ። 5 ተምዑ ፡ ወኢተአብሱ ፤\nወዘትኄልዩ ፡ በልብክሙ ፡ ውስተ ፡ መስካቢክሙ ፡ ይትዐወቅሙ ። 6 ሡዑ ፡ መሥዋዕተ ፡ ጽድቅ ፡ ወተወከሉ ፡ በእግዚአብሔር ። 7 ብዙኃን ፡ እለ ይቤሉ ፡ መኑ ፡ ያርእየነ ፡ ሠናይቶ ፤ ተዐውቀ ፡ በላዕሌነ ፡ ብርሃነ ገጽከ ፡ እግዚኦ ። 8 ወወደይከ ፡ ትፍሥሕተ ፡ ውስተ ልብነ ፤ እምፍሬ ፡ ስርናይ ፡ ወወይን ፡ ወቅብዕ ፡ በዝኀ ። 9 በሰላም ፡ ቦቱ ፡ እሰክብ ፡ ወእነውም ። 10 እስመ ፡ እንተ ፡ እግዚኦ ፡ በተስፋ ባሕቲትከ ፡  አኅደርከኒ ።"
  },
  {
    "page": 5,
    "content": " 2 ወአፅምአኒ ፡ ቃለ ፡ ስእለትየ ፤ ንጉሥየኒ ፡ ወአምላክየኒ ። 3 እስመ ፡ ኀቤከ ፡ እጼሊ ። እግዚኦ ፡ በጽባሕ ፡ ስምዐኒ ፡ ቃልየ ። 4 በጽባሕ ፡እቀውም ፡ ቅድሜከ ፡ ወአስተርኢ ፡ ለከ ። 5 እስመ ፡ ኢኮንከ ፡ አምላከ ፡ ዘዐመፃ ፡ ያፈቅር ፡ ወኢየኀድሩ ፡ እኩያን ፡ ምስሌከ ። 6 ወኢይነብሩ ፡ ዐማፅያን ፡ ቅድመ ፡ አዕይንቲከ ፡\nጸላእከ ፡ እግዚኦ ፡ ኵሎሙ ፡ ገበርተ ፡ ዐመፃ ፤\nወኢይነብሩ ዐማፅያን ቅድመ አዕይንቲከ ጸላእከ እግዚኦ ኵሎሙ ገበርተ ዐመፃ\nወትገድፎሙ ፡ ለኵሎሙ ፡ እለ ይነቡ ፡ ሐሰተ ። 7 ብእሴ ፡ ደም ፡ ወጕሕላዌ ፡ ይስቆርር ፡ እግዚአብሔር ። 8 ወአንሰ ፡ በብዝኀ ምሕረትከ ፡ እበውእ ፡ ቤተከ ፤\nወእሰግድ ፡ ውስተ ፡ ጽርሐ ፡ መቅደስከ ፡ በፍሪሆትከ ። 9 እግዚኦ ፡ ምርሐኒ ፡ በጽድቅከ ፤ እግዚኦ ምርሐኒ በጸድቅከ\nወበእንተ ጸላእትየ ፡ አርትዕ ፡ ፍኖትየ ፡ ቅድሜከ ። 10 እስመ ፡ አልቦ ፡ ጽድቀ ፡ ውስተ ፡ አፉሆሙ ፤ ልቦሙኒ ፡ ከንቱ ። 11 ከመ ፡ መቃብር ፡ ክሡት ፡ ጐራዒቶሙ ፤\nወጸልሐዉ ፡ በልሳናቲሆሙ ። 12 ኰንኖሙ ፡ እግዚኦ ፡ ወይደቁ ፡ በውዴቶሙ ፤ ወበከመ ፡ ብዝኀ ፡ ሕብሎሙ ፡ ስድዶሙ ፤ እስመ ፡ አምረሩከ ፡ እግዚኦ ። 13 ወይትፌሥሑ ፡ ብከ ፡ ኵሎሙ ፡ እለ ፡ ይትዌከሉከ ፡ ለዓለም ፡ ይትሐሠዩ ፡ ወተኀድር ፡ ላዕሌሆሙ ።\nወይትሜክሑ ፡ ብከ ፡ ኵሎሙ ፡ እለ ፡ ያፈቅሩ ፡ ስመከ ። 14 እስመ ፡ አንተ ፡ ትባርኮ ፡ ለጻድቅ ፤\nወይትሜክሑ ብከ ኲሎሙ እለ ያፈቅሩ ስመከ እስመ አንተ ትባርኮ ለጻድቅ\nእግዚኦ ፡ ከመ ፡ ወልታ ፡ ሥሙር ፡ ከለልከነ ።"
  },
  {
    "page": 6,
    "content": "1 እግዚኦ ፡ በመዓትከ ፡ ኢትቅሥፈኒ ፤ ወበመቅሠፍትከ ፡ ኢትገሥጸኒ ። 2 ተሣሀለኒ ፡ እግዚኦ ፡ እስመ ፡ ድውይ ፡ አነ ፤ ወፈውሰኒ ፡ እስመ ፡ ተሀውካ፡ አዕጽምትየ ። 3 ወነፍስየኒ ፡ ተሀውከት ፡ ፈድፋደ ፤ ወአንተኒ ፡ እግዚኦ ፡ እስከ ፡ ማእዜኑ ። 4 ተመየጥ ፡ እግዚኦ ፡ ወባልሓ ፡ ለነፍስየ ፤ ወአድኅነኒ ፡ በእንተ ምሕረትከ ። 5 እስመ ፡ አልቦ ፡ በውስተ ፡ ሞት ፡ ዘይዘከረከ ፤ ወበሲኦልኒ ፡ መኑ ፡ የአምነከ ። 6 ሰራሕኩ ፡ በምንዳቤየ ፡ ወአኀፅብ ፡ ኵሎ ፡ ሌሊተ ፡ ዐራትየ ፤ ወበአንብዕየ ፡ አርሐስኩ ፡ ምስካብየ ። 7 ወተሀውከት ፡ እመዓት ፡ ዐይንየ ፤\nወበለይኩ ፡ በኀበ ፡ ኵሎሙ ፡ ጸላእትየ ። 8 ረኀቁ ፡ እምኔየ ፡ ኵልክሙ ፡ ገበርተ ፡ ዐመፃ ፤\nእስመ ፡ ሰምዐኒ ፡ እግዚአብሔር ፡ ቃለ ፡ ብካይየ ። 9 ወሰምዐኒ ፡ እግዚአብሔር ፡ ስእለትየ ፤\nወተወክፈ ፡ እግዚአብሔር ፡ ጸሎትየ ። 10 ለይትኀፈሩ ፡ ወይኅሰሩ ፡ ኵሎሙ ፡ ጸላእትየ ፤\nለይገብዑ ፡ ድኅሬሆሙ ፡ ወይትኀፈሩ ፡ ፈድፋደ ፡ ፍጡነ ።"
  },
  {
    "page": 7,
    "content": "1 እግዚኦ ፡ አምላክየ ፡ ብከ ፡ ተወከልኩ ፡ ወኢትግድፈኒ ፤\nወአድኅነኒ ፡ እምኵሎሙ ፡ እለ ፡ ሮዱኒ ፡ ወባልሐኒ ። 2 ከመ ፡ ኢይምስጥዋ ፡ ከመ ፡ አንበሳ ፡ ለነፍስየ ፤\nእንዘ ፡ አልቦ ፡ ዘያድኅን ፡ ወዘይባልሕ ። 3 እግዚኦ ፡ አምላክየ ፡ እመሰ ፡ ከመዝ ፡ ገበርኩ ፤\nወእመኒ ፡ ቦ ፡ ዐመፃ ፡ ውስተ እደውየ ። 4 ወእመኒ ፡ ፈደይክዎሙ ፡ ለእለ ይፈድዩኒ ፡ እኩየ ፤\nለያውድቁኒ ፡ ጸላእትየ ፡ ዕራቅየ ። 5 ወይዴግና ፡ ፀራዊ ፡ ለነፍስየ ፡ ወይርከባ ፤\nወይኪዳ ፡ ውስተ ፡ ምድር ፡ ለሕይወትየ ።\nወያኅስሮ ፡ ውስተ ፡ መሬት ፡ ለክብርየ ። 6 ተንሥእ ፡ እግዚኦ ፡ በመዓትከ ፤\nወተለዐል ፡ መልዕልቶሙ ፡ ለጸላእትየ ። 7 ተንሥእ ፡ እግዚኦ ፡ አምላክየ ፡ በሥርዐት ፡ ዘአዘዝከ ።\nወማኅበረ አሕዛብኒ ፡ የዐውደከ ፤ 8 ወበእንተዝ ፡ ተመየጥ ፡ ውስተ አርያም ።\nእግዚአብሔር ፡ ይኴንኖሙ ፡ ለአሕዛብ ። 9 ፍታሕ ፡ ሊተ ፡ እግዚኦ ፡ በከመ ፡ ጽድቅከ ፤\nወይኩነኒ ፡ በከመ ፡ የዋሃትየ ። 10 የኀልቅ ፡ እከዮሙ ፡ ለኃጥኣን ፤\nወታረትዖሙ ፡ ለጻድቃን ይፈትን ፡ ልበ ፡ ወኵልያተ ፡ እግዚአብሔር ። 11 አማን ፡ ይረድአኒ ፡ እግዚአብሔር ፤\nዘያድኅኖሙ ፡ ለርቱዓነ ልብ ። 12 እግዚአብሔር ፡ መኰንነ ፡ ጽድቅ ፡\nኀያል ፡ ወመስተዐግስ ፤ ወኢያመጽእ ፡ መንሱተ ፡ ኵሎ ፡ አሚረ ። 13 እመሰ ፡ ኢተመየጥክሙ ፡ ሰይፎ ፡ ይመልኅ ፤\nቀስቶኒ ፡ ወተረ ፡ ወአስተዳለወ ። 14 ወአስተዳለወ ፡ ቦቱ ፡ ሕምዘ ፡ ዘይቀትል ፤\nወአሕጻሁኒ ፡ ለእለ ፡ ይነዱ ፡ ገብረ ። 15 ናሁ ፡ ሐመ ፡ ዐመፂ ፤ ወበዐመፃሁ ፀንሰ ፡ በፃዕረ ፡ ወወለደ ፡ ኃጢአተ ። 16 ግበ ፡ ከረየ ፡ ወደኀየ ፤ ወይወድቅ ፡ ውስተ ፡ ግብ ፡ ዘገብረ ። 17 ወይገብእ ፡ ጻማሁ ፡ ዲበ ርእሱ ፤\nወትወርድ ፡ ዐመፃሁ ፡ ዲበ ፡ ድማኁ ። 18 እገኒ ፡ ለእግዚአብሔር ፡ በከመ ፡ ጽድቁ ፤\nወእዜምር ፡ ለስመ ፡ እግዚአብሔር ፡ ልዑል ።"
  },
  {
    "page": 8,
    "content": "1 እግዚኦ ፡ እግዚእነ ፡ ጥቀ ፡ ተሰብሐ ፡ ስምክ ፡ በኵሉ ፡ ምድር ፤ 2 እስመ ፡ ተለዐለ ፡ እበየ ፡ ስብሓቲከ ፡ መልዕልተ ፡ ሰማያት ። 3 እምአፈ ፡ ደቂቅ ፡ ወሕፃናት ፡ አስተዳሉከ ፡ ስብሐተ ፡\nበእንተ ፡ ጸላኢ ፤\nከመ ፡ ትንሥቶ ፡ ለጸላኢ ፡ ወለገፋዒ ። 4 እስመ ፡ ንሬኢ ፡ ሰማያተ ፡ ግብረ ፡ አጻብዒከ ፤\nወርኀ ፡ ወከዋክብተ ፡ ዘለሊከ ፡ ሳረርከ ። 5 ምንትኑ ፡ ውእቱ ፡ ሰብእ ፡ ከመ ፡ ትዝክሮ ፤\nወምንትኑ ፡ እጓለ ፡ እመሕያው ፡ ከመ ፡ ተሐውጾ ። 6 ሕቀ ፡ አሕጸጽኮ ፡ እምላእክቲከ ፤\nክብረ ፡ ወስብሐተ ፡ ከለልኮ ።\nወሢምኮ ፡ ዲበ ፡ ኵሉ ፡ ግብረ ፡ እደዊከ ፤ 7 ወኵሎ ፡ አግረርከ ፡ ሎቱ ፡ ታሕተ ፡ እገሪሁ ።\nአባግዐኒ ፡ ወኵሎ ፡ አልህምተ ፤\nወዓዲ ፡ እንስሳ ፡ ዘገዳም ። 8 አዕዋፈ ፡ ሰማይኒ ፡ ወዐሣተ ፡ ባሕር ፤\nወዘኒ ፡ የሐውር ፡ ውስተ ፡ ፍኖተ ፡ ባሕር ።"
  },
  {
    "page": 9,
    "content": "1  እገኒ ፡ ለከ ፡ እግዚኦ ፡ በኵሉ ፡ ልብየ ፤\nወእነግር ፡ ኵሎ ፡ ስብሓቲከ ። 2  እትፌሣሕ ፡ ወእትሐሠይ ፡ ብከ ፤\nወእዜምር ፡ ለስምከ ፡ ልዑል ። 3  ሶበ ፡ ገብኡ ፡ ጸላእትየ ፡ ድኅሬሆሙ ፤\nይድወዩ ፡ ወይትሐጐሉ ፡ እምቅድመ ፡ ገጽከ ። 4  እስመ ፡ ገበርከ ፡ ሊተ ፡ ፍትሕየ ፡ ወበቀልየ ፤\nወነበርከ ፡ ዲበ ፡ መንበርከ ፡ መኰንነ ፡ ጽድቅ ። 5  ገሠጽኮሙ ፡ ለአሕዛብ ፡ ወተሐጕሉ ፡ ረሲዓን ፤\nወደምሰስከ ፡ ስሞሙ ፡ ለዓለመ ፡ ዓለም ። 6  ፀርሰ ፡ ተገምሩ ፡ በኲናት ፡ ለዝሉፍ ።\nወአህጒሪሆሙኒ ፡ ነሠትከ ፤ 7  ወትስዕር ፡ ዝክሮሙ ፡ ኅቡረ ።\nወእግዚአብሔር ፡ ይነብር ፡ ለዓለም ፤ 8  ወአስትዳለወ ፡ መንበሮ ፡ ለኰንኖ ።\nወውእቱ ፡ ይኴንና ፡ ለዓለም ፡ በጽድቅ ፤\nወይኴንኖሙ ፡ ለአሕዛብ ፡ በርትዕ ። 9  ወኮኖሙ ፡ እግዚአብሔር ፡ ምስካዮሙ ፡ ለነዳያን ፤\nወረዳኢሆሙ ፡ ውእቱ ፡ በጊዜ ፡ ምንዳቤሆሙ ። 10  ወይትዌከሉ ፡ ብከ ፡ ኵሎሙ ፡ እለ ፡ ያፈቅሩ ፡ ስመከ ፤\nእስመ ፡ ኢተኀድጎሙ ፡ ለእለ ፡ የኀሡከ ፡ እግዚኦ ። 11  ዘምሩ ፡ ለእግዚአብሔር ፡ ዘየኀድር ፡ ውስተ ፡ ጽዮን ፤\nወንግርዎሙ ፡ ለአሕዛብ ፡ ምግባሮ ። 12  እስመ ፡ ተዘክረ ፡ ዘይትኃሠሥ ፡ ደሞሙ ፤\nወኢረስዐ ፡ ዐውያቶሙ ፡ ለነዳያን ። 13  ተሣሀለኒ ፡ እግዚኦ ፡ ወርኢ ፡ ዘከመ ፡ ያሐሙኒ ፡ ጸላእትየ ፤ 14  ዘያሌዕለኒ ፡ እምአናቅጸ ፡ ሞት ።\nከመ ፡ እንግር ፡ ኵሎ ፡ ስብሓቲከ ፤\nበአናቅጺሃ ፡ ለወለተ ፡ ጽዮን ፤ 15  ወንትፌሣሕ ፡ በአድኅኖትከ ።\nጠግዑ ፡ አሕዛብ ፡ በጌጋዮሙ ፡ ዘገብሩ ፤ 16  ወበይእቲ ፡ መሥገርት ፡ እንተ ፡ ኀብኡ ፡ ተሠግረ ፡ እግሮሙ ። 17  ያአምር ፡ እግዚአብሔር ፡ ገቢረ ፡ ፍትሕ ፤\nወበግብረ ፡ እደዊሁ ፡ ተሠግረ ፡ ኃጥእ ። 18  ያግብኡ ፡ ኃጥኣን ፡ ውስተ ፡ ሲኦል ፤\nወኵሎሙ ፡ አሕዛብ ፡ እለ ፡ ይረስዕዎ ፡ ለእግዚአብሔር ። 19  እስመ ፡ አኮ ፡ ለዝሉፉ ፡ ዘይትረሳዕ ፡ ነዳይ ፤\nወኢያሕጕሉ ፡ ትዕግሥቶሙ ፡ ነዳያን ፡ ለዓለም ። 20  ተንሥእ ፡ እግዚኦ ፡ ወኢይጽናዕ ፡ እጓለ ፡ እምሕያው ፤\nወይትኴነኑ ፡ አሕዛብ ፡ በቅድሜከ ። 21  ሢም ፡ እግዚኦ ፡ መምህረ ፡ ሕግ ፡ ላዕሌሆሙ ፤\nወያእምሩ ፡ አሕዛብ ፡ ከመ ፡ እጓለ ፡ እመሕያው ፡ እሙንቱ ። 22  ለምንት ፡ እግዚኦ ፡ ቆምከ ፡ እምርሑቅ ፤\nወትትዔወር ፡ በጊዜ ፡ ምንዳቤ ። 23  በትዕቢቱ ፡ ለኃጥእ ፡ ይውዒ ፡ ነዳይ ፤\nወይሠገሩ ፡ በውዴቶሙ ፡ እንተ ፡ ሐለዩ ። 24  እስመ ፡ ይትዌደስ ፡ ኃጥእ ፡ በፍትወተ ፡ ነፍሱ ፤\nወዐማፂኒ ፡ ይትባረክ ፡ 25  ወሐኮ ፡ ኃጥእ ፡ ለእግዚአብሔር ።\nወኢተኃሥሦ ፡ በከመ ፡ ብዝኀ ፡ መዐቱ ፤ 26  ወአልቦ ፡ እግዚአብሔር ፡ በቅድሜሁ ።\nወርኩስ ፡ ኵሉ ፡ ፍናዊሁ ፡ 27  ወንሡት ፡ ኵነኔከ ፡ በቅድሜሁ ፤\nወይቀንዮሙ ፡ ለኵሎሙ ፡ ጸላእቱ ። 28  ወይብል ፡ በልቡ ፡ ኢይትሀወክ ፤\nለትውልደ ፡ ትውልድ ፡ ኢይረክበኒ ፡ እኩይ ። 29  ምሉእ ፡ አፉሁ ፡ መርገመ ፡ ወጽልሑተ ፤\nወታሕተ ፡ ልሳኑ ፡ ጻማ ፡ ወሕማም ። 30  ወይጸንሕ ፡ ወይንዑ ፡ ምስለ ፡ ብዑላን ፡\nከመ ፡ ይቅትሎ ፡ ለንጹሕ ፡ በጽሚት ፤ 31  ወአዕይንቲሁኒ ፡ ኀበ ፡ ነዳይ ፡ ያስትሐይጻ ።\nይጸንሕ ፡ ወይትኀባእ ፡ ከመ ፡ አንበሳ ፡ ውስተ ፡ ግብ ፡ 32  ወይጸንሕ ፡ ከመ ፡ ይምስጦ ፡ ለነዳይ ፤\nወይመስጦ ፡ ለነዳይ ፡ ወይስሕቦ ፡ 33  ወያኀስሮ ፡ በመሥገርቱ ።\nይትቀጻዕ ፡ ወይወድቅ ፡ ሶበ ፡ ቀነዮ ፡ ለነዳይ ። 34  ወይብል ፡ በልቡ ፡ ይረስዐኒ ፡ እግዚአብሔር ፤\nወሜጠ ፡ ገጾ ፡ ከመ ፡ ኢይርአይ ፡ ለግሙራ ። 35  ተንሥእ ፡ እግዚኦ ፡ አምላክየ ፡ ወትትሌዐል ፡ እዴከ ፤\nወኢትርስዖሙ ፡ ለነዳያን ። 36  በእንተ ፡ ምንት ፡ አምዕዖ ፡ ኃጥእ ፡ ለእግዚአብሔር ፤\nእስመ ፡ ይብል ፡ በልቡ ፡ ኢይትኃሠሠኒ ። 37  ትሬኢኑ ፡ ከመ ፡ ለሊከ ፡ ትኔጽር ፡ ጻማ ፡ ወመዐተ ፤\nወከመ ፡ ትመጥዎ ፡ ውስተ ፡ እዴከ ፤ 38  ላዕሌከኑ ፡ እንከ ፡ ተገድፈ ፡ ነዳይ ፤\nወአንተኑ ፡ ረዳኢሁ ፡ ለእጓለ ፡ ማውታ ። 39  ቀጥቅጥ ፡ መዝራዕቶ ፡ ለኃጥእ ፡ ወለእኩይ ፤\nወትትኀሠሥ ፡ ኀጢአቱ ፡ በእንቲአሁ ፡ ወኢትትረከብ ። 40  ይነግሥ ፡ እግዚአብሔር ፡ ለዓለም ፡ ወለዓለመ ፡ ዓለም ፤\nወይትሐጕሉ ፡ አሕዛብ ፡ እምድር ። 41  ፍትወቶሙ ፡ ለነዳያን ፡ ሰምዐ ፡ እግዚአብሔር ፤\nወሕሊና ፡ ልቦሙኒ ፡ አፅምአት ፡ እዝኑ ። 42  ፍትሑ ፡ ለነዳይ ፡ ወለእጓለ ፡ ማውታ ፤\nከመ ፡ ኢይድግሙ ፡ እንከ ፡ እጓለ ፡ እምሕያው ፡ አዕብዮ ፡ አፉሆሙ ፡ በዲበ ፡ ምድር ።"
  },
  {
    "page": 10,
    "content": "1 በእግዚአብሔር ፡ ተወከልኩ ፡ እፎ ፡ ትብልዋ ፡ ለነፍስየ ፤\nተዐይል ፡ ውስተ ፡ አድባር ፡ ከመ ፡ ዖፍ ።\n2 እስመ ፡ ናሁ ፡ ኃጥኣን ፡ ወሰቁ ፡ ቀስቶሙ ፡\nወአስተዳለው ፡ አሕጻቲሆሙ ፡ ውስተ ፡ ምጕንጳቶሆሙ ፤\nከመ ፡ ይንድፍዎ ፡ ለርቱዓነ ፡ ልብ ፡ በጽሚት ።\n3 እስመ ፡ ናሁ ፡ ዘአንተ ፡ ሠራዕከ ፡ እሙንቱ ፡ ነሠቱ ፤\nወጻድቅሰ ፡ ምንተ ፡ ገብረ ።\n4 እግዚአብሔር፡ ውስተ ፡ ጽርሐ ፡ መቅድሱ ፡\nእግዚአብሔር፡ ውስተ ፡ ሰማይ ፡ መንብሩ ፤\n5 ወአዕይንቲሁኒ ፡ ኀበ ፡ ነዳይ ፡ ይኔጽራ ፡\nወቀራንብቲሁኒ ፡ የሐቶ ፡ ለእጓለ ፡ እመሕያው ።\n6 እግዚአብሔር፡ የሐቶ ፡ ለጻድቅ ፡ ወለኃጥእ ፤\nወዘሰ ፡ አፍቀራ ፡ ለዐመፃ ፡ ጸልአ ፡ ነፍሶ ።\n7 ይዘንም ፡ መሣግር ፡ ላዕለ ፡ ኃጥኣን ፤\nእሳት ፡ ወተይ ፡ መንፈስ ፡ ዐውሎ ፡ መክፈልተ ፡ ጽዋዖሙ ።\n8 እስመ ፡ ጻድቅ ፡ እግዚአብሔር ፡ ወጽድቀ ፡ አፍቀረ ፤\nወለርትዕሰ ፡ ትሬእዮ ፡ ገጹ ።\n9 እግዚኦ ፡ እግዚእነ ፡ ጥቀ ፡ ተሰብሐ ፡ ስምከ ፡ በኵሉ ፡ ምድር ።"
  },
  {
    "page": 11,
    "content": "1 አድኅነኒ ፡ እግዚኦ ፡ እስመ ፡ ኀልቀ ፡ ኄር ፤\nወውሕደ ፡ ሀይማኖት ፡ እምአጓለ ፡ እምሕያው ።\n2 ከንቶ ፡ ይትናገሩ ፡ አሐዱ ፡ ምስለ ፡ ካልኡ ፤\nበከናፍረ ፡ ጕሕሉት ፡ በልብ ፡ ወበልብ ፡ ይትናገሩ ።\n3 ይሤርዎን ፡ እግዚአብሔር ፡ ለከናፍረ ፡ ጕሕሉት ፤\nወለልሳን ፡ እንተ ፡ ታዐቢ ነቢበ ።\n4 እለ ፡ ይብሉ ፡ ናዐቢ ፡ ልሳናቲነ ፡ ወከናፍሪነኒ ፡ ኀቤነ ፡ እሙንቱ ፤\nመኑ ፡ ውእቱ ፡ እግዚእነ ።\n5 በእንተ ፡ ሕማዎሙ ፡ ለነዳያን ፡\nወበእንተ ፡ ገዐሮሙ ፡ ለሙቁሓን ፤\nይእዜ ፡ እትነሣእ ፡ ይቤ ፡ እግዚአብሔር ፡\n6 እሬሲ ፡ መድኀኒተ ፡ ወእግህድ ፡ ቦቱ ።\n7 ቃለ ፡ እግዚአብሔር ፡ ቃል ፡ ንጹሕ ፤\nከመ ብሩር ፡ ጽሩይ ፡ ወንጡፍ ፡ ወፍቱን ፡ እምድር ፡\nዘአጽረይዎ ፡ ምስብዒተ ።\n8 አንተ ፡ እግዚኦ ፡ ዕቀበነ ፤\nወተማኅፀነነ ፡ እምዛቲ ፡ ትውልድ ፡ ወእስከ ፡ ለዓለም ።\n9 ዐውደ ፡ የሐውሩ ፡ ረሲዓን ፤\nወበከመ ፡ ልዕልናከ ፡ ሠራዕኮሙ ፡ ለደቂቀ ፡ እጓለ ፡ እመሕያው ።"
  },
  {
    "page": 12,
    "content": "1 እስከ ፡ ማእዜኑ ፡ እግዚኦ ፡ ትረስዐኒ ፡ ለግሙራ ፡\nእስከ ፡ ማእዜኑ ፡ ትመይጥ ፡ ገጸከ ፡ እምኔየ ።\n2 እስከ ፡ ማእዜኑ ፡ ኣነብር ፡ ሐዘነ ፡ ውስተ ፡ ነፍስየ ፡\nወትጼዕረኒ ፡ ልብየ ፡ ኵሎ ፡ አሚረ ፤\n3 እስከ ፡ ማእዜኑ ፡ ይትዔበዩ ፡ ጸላእትየ ፡ ላዕሌየ ።\nነጽረኒ ፡ ወስምዐኒ ፡ እግዚኦ ፡ አምላኪየ ፤\n4 አብርሆን ፡ ለአዕይንትየ ፡ ከመ ፡ ኢይኑማ ፡ ለመዊት ።\nወከመ ፡ ኢይበሉኒ ፡ ጸላእትየ ፡ ሞእናሁ ፤\n5 ወእለሰ ፡ ይሣቅዩኒ ፡ ይትፌሥሑ ፡ ለእመ ፡ ተሀወኩ ።\nወአንሰ ፡ በምሕረትከ ፡ ተወከልኩ ፡\n6 ይትፌሥሐኒ ፡ ልብየ ፡ በአድኅኖትከ ፤\nእሴብሖ ፡ ለእግዚአብሔር፡ ዘረድአኒ ፡\nወእዜምር ፡ ለስመ ፡ እግዚአብሔር፡ ልዑል ።"
  },
  {
    "page": 13,
    "content": "1 ይብል ፡ አብድ ፡ በልቡ ፡ አልቦ ፡ እግዚአብሔር ፤\n2 ኀስሩ ፡ ወረኵሱ ፡ በምግባሪሆሙ ፤\nአልቦ ፡ ዘይገብራ ፡ ለሠናይት ፡ አልቦ ፡ ወኢአሐዱ ።\n3 እግዚአብሔር፡ ሐወጸ ፡ እምሰማይ ፡ ላዕለ ፡ እጓለ ፡ እምሕያው ፤\nከመ ፡ ይርአይ ፡ እመቦ ፡ ጠቢበ ፡ ዘየኀሦ ፡ ለእግዚአብሔር ።\n4 ኵሉ ፡ ዐረየ ፡ ወኅቡረ ፡ ዐለወ ፤\nአልቦ ፡ ዘይገብራ ፡ ለሠናይት ፡ አልቦ ፡ ወኢአሐዱ ።\n5 ከመ ፡ መቃብር ፡ ክሡት ፡ ጐራዒቶሙ ፡\nወጸልሐዉ ፡ በልሳናቲሆሙ ፡\nሕምዘ ፡ አርዌ ፡ ምድር ፡ ታሕተ ፡ ከነፍሪሆሙ ።\n6 መሪር ፡ አፋሆሙ ፡ ወምሉእ ፡ መርገም ፤\nበሊኅ ፡ እገሪሆሙ ፡ ለክዒወ ፡ ደም ።\n7 ኀሳር ፡ ወቅጥቃጤ ፡ ውስተ ፡ ፍኖቶሙ ፤\nወኢያአምርዋ ፡ ለፍኖተ ፡ ሰላም ።\nወአልቦ ፡ ፍርሀተ ፡ እግዚአብሔር፡ ቅድመ ፡ አዕይንቲሆሙ ።\n8 ወኢያአምሩ ፡ ኵሎሙ ፡ ገበርተ ፡ ዐመፃ ፤\nእለ ፡ ይውኅጥዎሙ ፡ ለሕዝብየ ፡ ከመ ፡ በሊዐ ፡ እክል ።\n9 ወለእግዚአብሔርሰ ፡ ኢጸውዕዎ ።\nወበህየ ፡ ፈርሁ ፡ ወገረሞሙ ፡ ዘኢኮነ ፡ ግሩመ ፤\n10 እስመ ፡ እግዚአብሔር፡ ውስተ ፡ ትውልደ ፡ ጻድቃን ።\nወአስተኀፈርክሙ ፡ ምክረ ፡ ነዳይ ፤\nእስመ ፡ እግዚአብሔር ፡ ተስፋሆሙ ፡ ውእቱ ።\n11 መኑ ፡ ይሁብ ፡ መድኀኒተ ፡ እምጽዮን ፡ ለእስራኤል ።\nአመ ፡ ሜጠ ፡ እግዚአብሔር፡ ፄዋ ፡ ሕዝቡ ፤\nይትፌሣሕ ፡ ያዕቆብ ፡ ወይትሐሠይ ፡ እስራኤል ።"
  },
  {
    "page": 14,
    "content": "1 እግዚኦ ፡ መኑ ፡ ይኀድር ፡ ውስተ ፡ ጽላሎትከ ፤\nወመኑ ፡ ያጸልል ፡ ውስተ ፡ ደብረ ፡ መቅድስከ ።\n2 ዘየሐውር ፡ በንጹሕ ፡ ወይገብር ፡ ጽድቀ ፤\n3 ወዘይነብብ ፡ ጽድቀ ፡ በልቡ ።\nወዘኢጓሕለወ ፡ በልሳኑ ፡\n4 ወዘኢገብረ ፡ እኩየ ፡ ዲበ ፡ ቢጹ ፤\nወዘኢያጽአለ ፡ አዝማዲሁ ።\n5 ወዘምኑን ፡ በቅድሜሁ ፡ እኩይ ፡\nወዘያከብሮሙ ፡ ለፈራህያነ ፡ እግዚአብሔር፤\n6 ዘይምሕል ፡ ለቢጹ ፡ ወኢይሔሱ ።\nወዘኢለቅሐ ፡ ወርቆ ፡ በርዴ ፡\nወዘኢነሥአ ፡ ሕልያነ ፡ በላዕለ ፡ ንጹሕ ፤\n7 ዘይገብር ፡ ከመዝ ፡ ኢይትሀወክ ፡ ለዓለም ።"
  },
  {
    "page": 15,
    "content": "1 ዕቀበኒ ፡ እግዚኦ ፡ እስመ ፡ ኪያከ ፡ ተወከልኩ ።\nእብሉ ፡ ለእግዚአብሔር ፡ እግዚእየ ፡ አንተ ፤\nእስመ ፡ ኢትፈቅዳ ፡ ለሠናይትየ ፡\n2 ለቅዱሳን ፡ እለ ፡ ውስተ ፡ ምድር ፤\nተሰብሐ ፡ ኵሉ ፡ ሥምረትከ ፡ በላዕሌሆሙ ።\n3 በዝኀ ፡ ደዌሆሙ ፡ ወእምዝ ፡ አስፋጠኑ ፤\n4 ወኢይትኃበር ፡ ውስተ ፡ ማኅበሮሙ ፡ ዘደም ፡\nወኢይዜከር ፡ አስማቲሆሙ ፡ በአፉየ ።\n5 እግዚአብሔር፡ መክፈልተ ፡ ርስትየ ፡ ወጽዋዕየ ፤\nአንተ ፡ ውእቱ ፡ ዘታገብአ ፡ ሊተ ፡ ርስትየ ።\n6 አሕባለ ፡ ወረው ፡ ሊተ ፡ የአኅዙኒ ፤\nወርስትየሰ ፡ እኁዝ ፡ ውእቱ ፡ ሊተ ።\n7 እባርኮ ፡ ለእግዚአብሔር ፡ ዘአለበወኒ ፤\nወዐዲ ፡ ሌሊተኒ ፡ ገሠጻኒ ፡ ኵልያትየ ።\n8 ዘልፈ ፡ እሬእዮ ፡ ለእግዚአብሔር ፡ ቅድሜየ ፡ በኵሉ ፡ ጊዜ ፤\nእስመ ፡ በየማንየ ፡ ውእቱ ፡ ከመ ፡ ኢይትሀወክ ።\n9 በእንተዝ ፡ ተፈሥሐ ፡ ልብየ ፡ ወተሐሥየ ፡ ልሳንየ ፤\nወዐዲ ፡ በተስፋሁ ፡ ኀደረ ፡ ሥጋየ ።\n10 እስመ ፡ ኢተኀድጋ ፡ ውስተ ፡ ሲኦል ፡ ለነፍስየ ፤\nወኢትሁቦ ፡ ለጻድቅከ ፡ ይርአይ ፡ ሙስና ።\n11 ወአርአይከኒ ፡ ፍኖተ ፡ ሕይወት ፤ ወአጽገብከኒ ፡ ሐሤተ ፡ ምስለ ፡ ገጽከ ፡\nወትፍሥሕት ፡ ውስተ ፡ የማንከ ፡ ለዝሉፉ ።"
  },
  {
    "page": 16,
    "content": "1 እግዚኦ ፡ ስምዐኒ ፡ ጽድቅየ ፡ ወአፅምአኒ ፡ ስእለትየ ።\n2 ወአፅምአኒ ፡ ጸሎትየ ፤ ዘኢኮነ ፡ በከናፍረ ፡ ጕሕሉት ።\n3 እምቅድመ ፡ ገጽከ ፡ ይወፅእ ፡ ፍትሕየ ፤ አዕይንትየኒ ፡ ርእያ ፡ ጽድቅከ ።\n4 ሐወጽከኒ ፡ ሌሊተ ፡ ወፈተንኮ ፡ ለልብየ ፡ ወአመከርከኒ ፡ ወኢተረክበ ፡ ዐመፃ ፡ በላዕሌየ ።\n5 ከመ ፡ ኢይንብብ ፡ አፉየ ፡ ግብረ ፡ እጓለ ፡ እመሕያው ፡ በእንተ ፡ ቃለ ፡ ከናፍሪከ ፤\n6 አነ ፡ ዐቀብኩ ፡ ፍናወ ፡ ዕፁባተ ። አጽንዖን ፡ ለመካይድየ ፡ ውስተ ፡ ፍኖትከ ፤ ከመ ፡ ኢይድኀፃ ፡ ሰኰናየ ።\n7 አንሰ ፡ ጸራኅኩ ፡ እስመ ፡ ሰምዐኒ ፡ እግዚአብሔር ፤ አፅምእ ፡ እዝነከ ፡ ኀቤየ ፡ ወስምዐኒ ፡ ቃልየ ።\n8 ሰብሓ ፡ ለምሕረትከ ፡ ዘያድኅኖሙ ፡ ለእለ ፡ ይትዌከሉከ ፤\nእምእለ ፡ ይትቃወምዋ ፡ ለየማንከ ።\n9 ዕቀበኒ ፡ ከመ ፡ ብንተ ፡ ዐይን ፤ ወበጽላሎተ ፡ ክንፊከ ፡ ክድነኒ ።\nእምገጸ ፡ ኃጥኣን ፡ እለ ፡ ያኀስሩኒ ፤\n10 ጸላእትየሰ ፡ አስተሐየጽዋ ፡ ለነፍስየ ። ወቈጸሩ ፡ አማዑቶሙ ፤\nወነበበ ፡ ትዕቢተ ፡ አፉሆሙ ።\n11 ሰደዱኒ ፡ ይእዜኒ ፡ ዐገቱኒ ፤ ወአትሐቱ ፡ አዕይንቲሆሙ ፡ ውስተ-ምድር ።\n12 ወተመጠዉኒ ፡ ከመ ፡ አንበሳ ፡ ዘጽኑሕ ፡ ለመሲጥ ፤ ወከመ ፡ እጓለ ፡ አንበሳ ፡ ዘይነብር ፡ ተኀቢኦ ።\n13 ተንሥአ ፡ እግዚኦ ፡ በጽሖሙ ፡ ወአዕቅጾሙ ፤ ወበልሓ ፡ እምኲናት ፡ ለነፍስየ ።\nሰይፍከ ፡ ላዕለ ፡ ፀረ ፡ እዴከ ፤\n14 እግዚኦ ፡ እምውኁዳን ፡ ምድር ፡ ንፍቆሙ ፡ በሕይወቶሙ ፤\nእምኅቡኣቲከ ፡ ጸግበት ፡ ከርሦሙ ።\n15 ጸግቡ ፡ ደቂቆሙ ፡ ወኀደጉ ፡ ትራፋቲሆሙ ፡ ለሕፃናቲሆሙ ።\n16 ወአንሰ ፡ በጽድቅከ ፡ እሬኢ ፡ ገጸከ፤ ወእጸግብ ፡ በርእየ ፡ ስብሐቲከ ።"
  },
  {
    "page": 17,
    "content": " ዘተናገሮ ፡ ለእግዚአብሔር ፡ በቃለ ፡ ማኅሌት ፤ በዕለተ ፡ አድኅኖ ፡ እግዚአብሔር ፡ እምእደ ፡ ኵሎሙ ፡ ጸላእቱ ፡ ወእምእደ ፡ ሳኦል ፡ ወይቤ ።1 ኣፈቅረከ ፡ እግዚኦ ፡ በኀይልየ ።\nእግዚአብሔር ፡ ኀይልየ ፡ ወጸወንየ ፡ ወመድኀኒየ ።\n2 አምላኪየ ፡ ወረዳኢየ ፡ ወእትዌከል ፡ ቦቱ ፤\n3 ምእመንየ ፡ ወቀርነ ፡ ሕይወትየ ፡ ወምስካይየ ።\n4 እንተ ፡ ሶበ ፡ ጸዋዕክዎ ፡ ለእግዚአብሔር ፤ እድኅን ፡ እምፀርየ ።\n5 አኀዘኒ ፡ ጻዕረ ፡ ሞት ፤\nወውሒዘ ፡ ዐመፃ ፡ ሆከኒ ።\n6 ወዐገተኒ ፡ ጻዕረ ፡ ሲኦል ፤\nወበጽሐኒ ፡ መሣግረ ፡ ሞት ።\n7 ወሶበ ፡ ተመንድብኩ ፡ ጸዋዕክዎ ፡ ለእግዚአብሔር ፡\nወጸራኅኩ ፡ ኀበ ፡ አምላኪየ ።\n8 ወሰምዐኒ ፡ በጽርሐ ፡ መቅደሱ ፡ ቃልየ ፤\nወጽራኅየኒ ፡ ቦአ ፡ ቅድሜሁ ፡ ውስተ ፡ እዝኒሁ ።\n9 ርዕደት ፡ ወአድለቅለቀት ፡ ምድር ፡\nወአንቀልቀሉ ፡ መሰረታተ ፡ አድባር ፤\nወተሀውኩ ፡ እስመ ፡ ተምዖሙ ፡ ለእግዚአብሔር ።\n10 ዐርገ ፡ ጢስ ፡ እመዐቱ ፡\nወነደ ፡ እሳት ፡ እምቅድመ ፡ ገጹ ፤\nኀተወ ፡ አፍሓም ፡ እምኔሁ ።\n11 አጽነነ ፡ ሰማያት ፡ ወወረደ ፤\nወቆባር ፡ ታሕተ ፡ እገሪሁ ።\n12 ተጽእነ ፡ ላዕለ ፡ ኪሩቤል ፡ ወሠረረ ፤\nወሠረረ ፡ በክንፈ ፡ ነፋስ ።\n13 ወረሰየ ፡ ጽልመት ፡ ምስዋር ፡\nወዐውዶሂ ፡ ጽላሎቱ ፤\nወጸልሙ ፡ ማያት ፡ በውስተ ፡ ደመናት ።\n14 ወእምብርሃነ ፡ ገጹ ፡ ኀለፋ ፡ ደመናት ፡ ቅድሜሁ ፤\nበረድ ፡ ወአፍሓመ ፡ እሳት ።\n15 ወአንጐድጐደ ፡ እግዚአብሔር ፡ በሰማያት ፡\nወልዑል ፡ ወሀበ ፡ ቃሉ ፤\n16 ፈነወ ፡ አሕፃሁ ፡ ወዘረዎሙ ፡\nአብዝኀ ፡ መባርቅቲሁ ፡ ወሀኮሙ ።\n17 ወአስተርአየ ፡ አንቅዕተ ፡ ማያት ፡\nወተከሥተ ፡ መሰረታተ ፡ ዓለም ።\n18 እምተግሣጽከ ፡ እግዚኦ ፤\nወእምእስትንፋሰ ፡ መንፈሰ ፡ መዐትከ ።\n19 ፈነወ ፡ እምአርያም ፡ ወነሥአኒ ፤\nወተመጠወኒ ፡ እማይ ፡ ብዙኅ ።\n20 ወአድኀነኒ ፡ እምፀርየ ፡ ጽኑዓን ፤\nወእምጸላእትየ ፡ እስመ ፡ ይኄይሉኒ ።\n21 ወበጽሑኒ ፡ በዕለተ ፡ መንዳቤየ ፤\nወኮነኒ ፡ እግዚአብሔር ፡ ምስካይየ ።\n22 ወአውፅአኒ ፡ ውስተ ፡ መርሕብ ፤\nወአድኀነኒ ፡ እስመ ፡ ይፈቅደኒ ።\n23 የዐስየኒ ፡ እግዚአብሔር ፡ በከመ ፡ ጽድቅየ ፤\nወይፈድየኒ ፡ በከመ ፡ ንጹሐ ፡ እደውየ ።\n24 እስመ ፡ ዐቀብኩ ፡ ፍናዊሁ ፡ ለእግዚአብሔር ፤\nወኢአበስኩ ፡ ለአምላኪየ ።\n25 እስመ ፡ ኵሉ ፡ ኵነኔሁ ፡ ቅድሜየ ፡ ውእቱ ፤\nወጽድቁኒ ፡ ኢርሕቀ ፡ እምኔየ ።\n26 ወእከውን ፡ ንጹሐ ፡ ምስሌሁ ፤\nወእትዐቀብ ፡ እምኃጢአትየ ።\n27 የዐስየኒ ፡ እግዚአብሔር ፡ በከመ ፡ ጽድቅየ ፤\nወይፈድየኒ ፡ በከመ ፡ ንጹሐ ፡ እደውየ ፡ በቅድመ ፡ አዕይንቲሁ ።\n28 ምስለ ፡ ጻድቅ ፡ ትጸድቅ ፤\nወምስለ ፡ ብእሲ ፡ ንጹሕ ፡ ንጹሐ ፡ ትከውን ።\n29 ወምስለ ፡ ኅሩይ ፡ ኅሩየ ፡ ትከውን ፤\nወምስለ ፡ ጠዋይ ፡ ትጠዊ ።\n30 እስመ ፡ አንተ ፡ እግዚኦ ፡ ታድኅኖ ፡ ለሕዝብ ፡ ትሑት ፤\nወታኀስሮሙ ፡ ለአዕይንተ ፡ ዕቡያን ።\n31 እስመ ፡ አንተ ፡ ታብርህ ፡ ማኅቶትየ ፡ እግዚኦ ፡\nአምላኪየ ፡ ያበርህ ፡ ጽልመትየ ።\n32 እስመ ፡ ብከ ፡ እድኅን ፡ እመንሱት ፤\nወበአምላኪየ ፡ እትዐደዋ ፡ ለአረፍት ።\n33 ለአምላኪየሰ ፡ ንጹሕ ፡ ፍኖቱ ።\nቃል ፡ እግዚአብሔር ፡ ርሱን ፤\nወምእመኖሙ ፡ ውእቱ ፡ ለኵሎሙ ፡ እለ ፡ ይትዌከሉ ፡ ቦቱ ።\n34 ወኑ ፡ ውእቱ ፡ አምላክ ፡ ዘእንበለ ፡ እግዚአብሔር ፤\nወመኑ ፡ እግዚአብሔር ፡ ዘእንበለ ፡ አምላክነ ።\n35 እግዚአብሔር፡ ዘያቀንተኒ ፡ ኀይለ ፤\nወረሰያ ፡ ንጹሐ ፡ ለፍኖተየ ።\n36 ዘያረትዖን ፡ ከመ ፡ ኀየል ፡ ለእገርየ ፤\nወያቀውመኒ ፡ ውስተ ፡ መልዕልት ።\n37 ዘይሜህሮን ፡ ፀብአ ፡ ለእደውየ ፤\nወረሰየ ፡ ቀስተ ፡ ብርት ፡ ለመዝራዕትየ ።\n38 ወወሀበኒ ፡ ምእመነ ፡ ለመድኀኒትየ ።\nወየማንከ ፡ ተወክፈኒ ፤\n39 ወትምህርትከ ፡ ያጸንዐኒ ፡ ለዝሉፉ ።\nወተግሣጽከ ፡ ውእቱ ፡ ዘይሜህረኒ ።\n40 ወአርሐብከ ፡ መካይድየ ፡ በመትሕቴየ ፤\nወኢደክማ ፡ ሰኩናየ ።\n41 እዴግኖሙ ፡ ለፀርየ ፡ ወእኅዞሙ ፤\nወኢይትመየጥ ፡ እስከ ፡ ኣጠፍኦሙ ።\n42 ኣመነድቦሙ ፡ ወኢይድክሉ ፡ ቀዊመ ፤\nወይወድቁ ፡ ታሕተ ፡ እገርየ ።\n43 ወታቀንተኒ ፡ ኀይለ ፡ በፀብእ ፤\nአዕቀጽኮሙ ፡ ለኵሎሙ ፡ እለ ፡ ቆሙ ፡ ላዕሌየ ፡ በመትሕቴየ ።\n44 ወመጠውከኒ ፡ ዘባኖሙ ፡ ለፀርየ ፤\nወሠረውኮሙ ፡ ለጸላእትየ ።\n45 ዐውየዉ ፡ ወኀጥኡ ፡ ዘይረድኦሙ ፤\nኀበ ፡ እግዚአብሔር ፡ ወኢሰምዖሙ ።\n46 አኀርጾሙ ፡ ከመ ፡ ጸበል ፡ ዘቅድመ ፡ ገጸ ፡ ነፋስ ፤\nወእኪይዶሙ ፡ ከመ ፡ ጽንጕነ ፡ መርሕብ ።\n47 አድኅነኒ ፡ እምነቢበ ፡ አሕዛብ ።\nወትሠይመኒ ፡ ውስተ ፡ ርእሰ ፡ ሕዝብ ፤\n48 ሕዝብ ፡ ዘኢያአምር ፡ ተቀንየ ፡ ሊተ ።\nውስተ ፡ ምስማዐ ፡ እዝን ፡ ተሠጥዉኒ ፤\n49 ውሉደ ፡ ነኪር ፡ ሐሰዉኒ ።\nውሉደ ፡ ነኪር ፡ በልዩ ፤ ወሐንከሱ ፡ በፍኖቶሙ ።\n50 ሕያው ፡ እግዚአብሔር ፡ ወቡሩክ ፡ አምላኪየ ፤\nወተለዐለ ፡ አምላከ ፡ መድኀኒትየ ።\n51 አምላኪየ ፡ ያገብእ ፡ በቀልየ ፤\nወአግረረ ፡ ሊተ ፡ አሕዛበ ፡ በመትሕቴየ ።\nዘይባልሐኒ ፡ እምጸላእትየ ፡ ምንስዋን ፡\n52 ወዘያሌዕለኒ ፡ እምእለ ፡ ቆሙ ፡ ላዕሌየ ፤\nእምብእሲ ፡ ገፋዒ ፡ ባልሐኒ ።\n53 በእንተዝ ፡ እገኒ ፡ ለከ ፡ በውስተ ፡ አሕዛብ ፡ እግዚኦ ፤\nወእዜምር ፡ ለስምከ ።\n54 ዘያዐብያ ፡ ለመድኀኒተ ፡ ንጉሥ ።\nወይገብር ፡ ምሕረቶ ፡ ለመሲሑ ፡\nለዳዊት ፡ ወለዘርዑ ፡ እስከ ፡ ለዓለም ።"
  },
  {
    "page": 18,
    "content": "1 ሰማያት ፡ ይነግራ ፡ ስብሐተ ፡ እግዚአብሔር ፤\nወግብረ ፡ እደዊሁ ፡ ያየድዓ ፡ ሰማያት ።\n2 ዕለት ፡ ለዕለት ፡ ትጐሥዕ ፡ ነቢበ ፤\nወሌሊት ፡ ለሌሊት ፡ ታየድዕ ፡ ጥበበ ።\n3 አልቦ ፡ ነገረ ፡ ወአልቦ ፡ ነቢበ ፡ ዘኢተሰምዐ ፡ ቃሎሙ ።\n4 ውስተ ፡ ኵሉ ፡ ምድር ፡ ወፅአ ፡ ነገሮሙ ፡\nወእስከ ፡ አጽናፈ ፡ ዓለም ፡ በጽሐ ፡ ነቢቦሙ ፤\n5 ወውስተ ፡ ፀሓይ ፡ ሤመ ፡ ጽላሎቶ ።\nወውእቱሰ ፡ ከመ ፡ መርዓዊ ፡ ዘይወፅእ ፡ እምጽርሑ ፤\n6 ይትፌሣሕ ፡ ከመ ፡ ይርባሕ ፡ ዘይሜርድ ፡ ፍኖቶ ።\nእምአጽናፈ ፡ ሰማይ ፡ ሙፅኡ ፡\n7 ወእስከ ፡ አጽናፈ ፡ ሰማይ ፡ ምእታዉ ፤\nወአልቦ ፡ ዘይትኀባእ ፡ እምላህቡ ።\n8 ሕጉ ፡ ለእግዚአብሔር ፡ ንጹሕ ፡ ወይመይጣ ፡ ለነፍስ ፤\nስምዑ ፡ ለእግዚአብሔር ፡ እሙን ፡ ዘያጠብብ ፡ ሕፃናተ ።\n9 ኵነኔሁ ፡ ለእግዚአብሔር ፡ ርቱዕ ፡ ወይስተፌሥሕ ፡ ልበ ፤\nትእዛዙ ፡ ለእግዚአብሔር ፡ ብሩህ ፡ ወይበርህ ፡ አዕይንተ ።\n10 ፈሪሀ ፡ እግዚአብሔር ፡ ንጹሕ ፡ ወየሐዩ ፡ ለዓለም ፤\nፍትሑ ፡ ለእግዚአብሔር ፡ ጽድቅ ፤ ወርትዕ ፡ ኅቡረ ።\n11 ወይትፈተው ፡ እምወርቅ ፡ ወእምዕንቍ ፡ ክቡር ፤\nወይጥዕም ፡ እመዓር ፡ ወሶከር ።\n12 ወገብርከሰ ፡ የዐቅቦ ፤\nወበዐቂቦቱ ፡ ይትዐሰይ ፡ ብዙኀ ።\n13 ለስሒት ፡ መኑ ፡ ይሌብዋ ፤\nእምኅቡኣትየ ፡ አንጽሐኒ ።\nወእምነኪር ፡ መሐኮ ፡ ለገብርከ ።\n14 እመሰ ፡ ኢቀነዩኒ ፡ ውእተ ፡ ጊዜ ፡ ንጹሐ ፡ እከውን ፤\nወእነጽሕ ፡ እምዐባይ ፡ ኀጢአትየ ።\n15 ወይከውን ፡ ሥሙረ ፡ ቃለ ፡ አፉየ ፡\nወሕሊና ፡ ልብየኒ ፡ ቅድሜየ ፡ ውእቱ ፡ በኵሉ ፡ ጊዜ ።\n16 እግዚእየ ፡ ረዳኢየ ፡ ወመድኀንየ ።"
  },
  {
    "page": 19,
    "content": "1 ይስማዕከ ፡ እግዚአብሔር ፡ በዕለተ ፡ ምንዳቤከ ፤\nወይቁም ፡ ለከ ፡ ስሙ ፡ ለአምላከ ፡ ያዕቆብ ።\n2 ወይፈኑ ፡ ለከ ፡ ረድኤተ ፡ እምቅደሱ ፤\nወእምጽዮን ፡ ይትወከፍከ ።\n3 ወይዝክር ፡ ለከ ፡ ኵሎ ፡ መሥዋዕተከ ፤\nወያጥልል ፡ ለከ ፡ ቍርባነከ ።\n4 የሀብክ ፡ እግዚአብሔር ፡ ዘከመ ፡ ልብከ ፤\nወይፈጽም ፡ ለከ ፡ ኵሎ ፡ ሥምረተከ ።\n5 ወንትፌሣሕ ፡ በአድኅኖትከ ፡\nወነዐቢ ፡ በስመ ፡ እግዚአብሔር ፡ አምላክነ ፤\n6 ወይፈጽም ፡ ለከ ፡ እግዚአብሔር ፡ ኵሎ ፡ ስእለተከ ።\nይእዜ ፡ ኣእመርኩ ፡ ከመ ፡ አድኀኖ ፡ እግዚአብሔር ፡ ለመሲሑ ።\n7 ወይሠጠዎ ፡ እምሰማይ ፡ ወቅደሱ ፤\nበኀይለ ፡ አድኅኖተ ፡ የማኑ ።\n8 እሙንቱሰ ፡ በአፍራስ ፡ ወበሰረገላት ፤\nወንሕነሰ ፡ ነዐቢ ፡ በስመ ፡ እግዚአብሔር ፡ አምላክነ ።\n9 እሙንቱሰ ፡ ተዐቅጹ ፡ ወወድቁ ፤\nወንሕነሰ ፡ ተንሣእነ ፡ ወረታዕነ ።\n10 እግዚኦ ፡ አድኅኖ ፡ ለንጉሥ ፡\nወስምዐነ ፡ በዕለተ ፡ ንጼውዐከ ።"
  },
  {
    "page": 20,
    "content": "1 እግዚኦ ፡ በኀይልከ ፡ ይትፌሣሕ ፡ ንጉሥ ፤\nወብዙኀ ፡ ይትሐሠይ ፡ በአድኅኖትከ ።\n2 ፍትወተ ፡ ነፍሱ ፡ ወሀብኮ ፤\nወስእለተ ፡ ከናፍሪሁ ፡ ኢከላእኮ ።\n3 እስመ ፡ በጻሕኮ ፡ በበረከት ፡ ሠናይ ፤\nወአንበርከ ፡ አክሊለ ፡ ዲበ ፡ ርእሱ ፡ ዘእምዕንቍ ፡ ክቡር ።\n4 ሐይወ ፡ ሰአለከ ፡ ወወሀብኮ ፤\nለነዋኅ ፡ መዋዕል ፡ ለዓለመ ፡ ዓለም ።\n5 ዐቢይ ፡ ክብሩ ፡ በአድኅኖትከ ፤\nክብረ ፡ ወስብሐተ ፡ ወሰኮ ።\n6 እስመ ፡ ወሀብኮ ፡ በረከተ ፡ ለዓለመ ፡ ዓለም ፤\nወታስተፌሥሖ ፡ በሐሤተ ፡ ገጽከ ።\n7 እስመ ፡ ተወከለ ፡ ንጉሥ ፡ በእግዚአብሔር ፤\nወኢይትሀወክ ፡ በምሕረቱ ፡ ለልዑል ።\n8 ትርከቦሙ ፡ እዴከ ፡ ለኵሎሙ ፡ ፀርከ ፤\nወትትራከቦሙ ፡ እዴከ ፡ ለኵሎሙ ፡ ጸላእትከ ።\n9 ወትረስዮሙ ፡ ከመ ፡ እቶነ ፡ እሳት ፡ ለጊዜ ፡ ገጽከ ።\nእግዚኦ ፡ በመዐትከ ፡ ሁኮሙ ፤ ወትብልዖሙ ፡ እሳት ።\n10 ወፍሬሆሙኒ ፡ ሰዐር ፡ እምድር ፤\nወዘርዖሙኒ ፡ እምእጓለ ፡ እመሕያው ።\n11 እስመ ፡ ሜጥዋ ፡ ለዐመፃ ፡ ላዕሌከ ፤\nወሐለዩ ፡ ምክረ ፡ እንተ ፡ ኢይክሉ ፡ አቅሞ ።\n12 ወታገብኦሙ ፡ ድኅሬሆሙ ፤\nወታስተደሉ ፡ ገጾሙ ፡ ለጊዜ ፡ መዐትከ ።\n13 ተለዐልከ ፡ እግዚኦ ፡ በኀይልከ ፤\nንሴብሕ ፡ ወንዜምር ፡ ለጽንዕከ ።"
  },
  {
    "page": 21,
    "content": "1 አምላኪየ ፡ አምላኪየ ፡ ነጽረኒ ፡ ወለምንት ፡ ኀደገኒ ፤\nርሑቅ ፡ እምአድኅኖትየ ፡ ቃለ ፡ ኃጢአትየ ።\n2 አምላኪየ፡ ጸራኅኩ ፡ ኀቤከ ፡ ዕለትየ ፡ ወኢሰማዕከኒ ፤\nወሌሊትየኒ ፡ ቅድሜከ ፡ ወኢሐለይከኒ ።\n3 ወአንተሰ ፡ ውስተ ፡ ቅዱሳኒከ ፡ ተኀድር ፡ ስቡሐ ፡ እስራኤል ።\n4 ኪያከ ፡ ተወከሉ ፡ አበዊነ ፤\nተወከሉከኒ ፡ ወአድኀንኮሙ ።\n5 ኀቤከ ፡ ጸርኁ ፡ ወድኅኑ ፤\nኪያከ ፡ ተወከሉ ፡ ወኢተኀፍሩ ።\n6 አንሰ ፡ ዕፄ ፡ ወአኮ ፡ ሰብእ ፤\nምኑን ፡ በኀበ ፡ ሰብእ ፡ ወትሑት ፡ በውስተ ፡ ሕዝብ ።\n7 ኵሎሙ ፡ እለ ፡ ይሬእዩኒ ፡ ይትቃጸቡኒ ፤\nይብሉ ፡ በከናፍሪሆሙ ፡ ወየሐውሱ ፡ ርእሶሙ ።\n8 ተወከለ ፡ በእግዚአብሔር ፡ ለያድኅኖ ፤\nወያድኅኖ ፡ እመ ፡ ይፈቅዶ ።\n9 እስመ ፡ እንተ ፡ አውፃእከኒ ፡ እምከርሥ ፤\nወተወከልኩከ ፡ እንዘ ፡ ሀለውኩ ፡ ውስተ ፡ አጥባተ ፡ እምየ ።\nላዕሌከ ፡ ተገደፍኩ ፡ እማኅፀን ፤\n10 እምከርሠ ፡ እምየ ፡ አንተ ፡ አምላኪየ ።\n11 ኢትርሐቅ ፡ እምኔየ ፡ እስመ ፡ አልጸቁ ፡ እትመንድብ ፤\nእስመ ፡ አልቦ ፡ ዘይረድአኒ ።\n12 ዐገቱኒ ፡ አልህምት ፡ ብዙኃን ፤\nወአኀዙኒ ፡ አስዋር ፡ ሥቡሓን ፤\n13 ወአብቀዉ ፡ አፉሆሙ ፡ ላዕሌየ ፤\nከመ ፡ አንበሳ ፡ ዘጽኑሕ ፡ ለመሲጥ ።\n14 ተከዐውኩ ፡ ከመ ፡ ማይ ፡ ወተዘርወ ፡ ኵሉ ፡ አዕጽምትየ ።\n15 ወኮነ ፡ ልብየ ፡ ከመ ፡ ሰምዕ ፡ ዘይትመሰው ፡ በማእከለ ፡ ከርሥየ ።\n16 ወየብሰ ፡ ከመ ፡ ገልዕ ፡ ኀይልየ ፡\nወጠግዕ ፡ ልሳንየ ፡ በጕርዔየ ፤\nወአውረድከኒ ፡ ውስተ ፡ መሬተ ፡ ሞት ።\n17 ዐገቱኒ ፡ ከለባት ፡ ብዙኃን ፤\nወአኀዙኒ ፡ ማኅበሮሙ ፡ ለእኩያን ።\nቀነዉኒ ፡ እደውየ ፡ ወእገርየ ።\n18 ወኈለቁ ፡ ኵሎ ፡ አዕጽምትየ ።\nእሙንተሰ ፡ ጠይቆሙ ፡ ተዐወሩኒ ።\n19 ወተካፈሉ ፡ አልባስየ ፡ ለርእሶሙ ፤\nወተዓፀዉ ፡ ዲበ ፡ ዐራዝየ ።\n20 አንተ ፡ እግዚኦ ፡ ኢትርሐቅ ፡ እምኔየ ፤\nወነጽር ፡ ውስተ ፡ ረዱኦትየ ።\n21 አድኅና ፡ አምኲናት ፡ ለነፍስየ ።\nወእምእደ ፡ ከለባት ፡ ለብሕቱትየ ።\n22 አድኅነኒ ፡ እምአፈ ፡ አንበሳ ፤\nወእምአቅርንት ፡ ዘአሐዱ ፡ ቀርኑ ፡ ለብሕቱትየ ።\n23 እነግሮሙ ፡ ስምከ ፡ ለአኀውየ ፤\nወበማእከለ ፡ ማኅበር ፡ እሴብሐከ ።\n24 እለ ፡ ትፈርህዎ ፡ ልእግዚአብሔር ፡ ሰብሕዎ ፤\nኵልክሙ ፡ ዘርዐ ፡ ያዕቆብ ፡ አክብርዎ ፤\n25 ወፍርህዎ ፡ ኵልክሙ ፡ ዘርዕ ፡ እስራኤል ።\nእስመ ፡ ኢመነነ ፡ ወኢተቈጥዐ ፡ ስእለተ ፡ ነዳይ ፤\n26 ወኢሜጠ ፡ ገጾ ፡ እምኔየ ፤\nሶበ ፡ ጸራኅኩ ፡ ኀቤሁ ፡ ይሰምዐኒ ።\n27 እምኀቤከ ፡ ክብርየ ፡ በማኅበር ፡ ዐቢይ ፤\nወእሁብ ፡ ብፅአትየ ፡ በቅድመ ፡ እለ ፡ ይፈርህዎ ።\n28 ይብልዑ ፡ ነዳያን ፡ ወይጽገቡ ፡\nወይሴብሕዎ ፡ ለእግዚአብሔር ፡ ኵሎሙ ፡ እለ ፡ የኀሥዎ ፤\nወየሐዩ ፡ ልቦሙ ፡ ለዓለመ ፡ ዓለም ።\n29 ወይዝክሩ ፡ ወይትመየጡ ፡ ኀበ ፡ እግዚአብሔር ፡ ኵሎሙ ፡ አጽናፈ ፡ ምድር ፤\n30 ወይስግዱ ፡ ቅድሜሁ ፡ ኵሎሙ፡ በሐውርተ ፡ አሕዛብ ።\n31 እስመ ፡ ለእግዚአብሔር ፡ መንግሥት ፤\nወውእቱ ፡ ይኴንኖሙ ፡ ለአሕዛብ ።\n32 ብልዑ ፡ ወስግዱ ፡ ኵልክሙ ፡ ጥሉላነ ፡ ምድር ፡\nቅድሜሁ ፡ ይወድቁ ፡ ኵሎሙ ፡ እለ ፡ ይወርዱ ፡ ውስተ ፡ ምድር ፤\n33 ወነፍስየኒ ፡ ሎቱ ፡ ተሐዩ ።\nወዘርዕየኒ ፡ ሎቱ ፡ ይትቀነይ ፤\n34 ትዜንዎ ፡ ለእግዚአብሔር ፡ ትውልድ ፡ እንተ ፡ ትመጽእ ።\nወይዜንዉ ፡ ጽድቀ ፡ ዚአሁ ፤\nሕዝብ ፡ ዘይትወለድ ፡ ዘገብረ ፡ እግዚአብሔር ።"
  },
  {
    "page": 22,
    "content": "1 እግዚአብሔር ፡ ይሬዕየኒ ፡ ወአልቦ ፡ ዘየኀጥአኒ ።\nውስተ ፡ ብሔር ፡ ሥዑር ፡ ህየ ፡ ያኀድረኒ ፤\n2 ወኀበ ፡ ማየ ፡ ዕረፍት ፡ ሐፀነኒ ።\n3 ሜጣ ፡ ለነፍስየ ፤\nወመርሐኒ ፡ ፍኖተ ፡ ጽድቅ ፡ በእንተ ፡ ስመ ፡ ዚአሁ ።\n4 እመኒ ፡ ሖርኩ ፡ ማእከለ ፡ ጽላሎተ ፡ ሞት ፡\nኢይፈርሆ ፡ ለእኩይ ፡ እስመ ፡ አንተ ፡ ምስሌየ ፤\n5 በትርከ ፡ ወቀስታምከ ፡ እማንቱ ፡ ገሠጻኒ ።\n6 ወሠራዕከ ፡ ማእደ ፡ በቅድሜየ ፡\nበአንጻሪሆሙ ፡ ለእለ ፡ ይሣቅዩኒ ፤\n7 ወአጽሐድከ ፡ በቅብእ ፡ ርእስየ ፡\nጽዋዕከኒ ፡ ጽኑዕ ፡ ያረዊ ።\n8 ምሕረትከ ፡ ይትልወኒ ፡ በኵሉ ፡ መዋዕለ ፡ ሕይወትየ ፤\n9 ከመ ፡ ታንብረኒ ፡ ቤቶ ፡ ለእግዚአብሔር ፡ ለነዋኅ ፡ መዋዕል ።"
  },
  {
    "page": 23,
    "content": "1 ለእግዚአብሔር ፡ ምድር ፡ በምልኣ ፤\nወዓለምኒ ፡ ወኵሎሙ ፡ እለ ፡ ይነብሩ ፡ ውስቴታ ።\n2 ወውእቱ ፡ በባሕር ፡ ሳረራ ፤\nወበአፍላግኒ ፡ ውእቱ ፡ አጽንዓ ።\n3 መኑ ፡ የዐርግ ፡ ውስተ ፡ ደብረ ፡ እግዚአብሔር ፤\nወመኑ ፡ ይቀውም ፡ ውስተ ፡ መካነ ፡ መቅደሱ ።\n4 ዘንጹሕ ፡ ልቡ ፡ ወንጹሕ ፡ እደዊሁ ።\nወዘኢነሥአ ፡ ከንቶ ፡ ላዕለ ፡ ነፍሱ ፤\nወዘኢመሐለ ፡ በጕሕሉት ፡ ለቢጹ ።\n5 ውእቱ ፡ ይነሥእ ፡ በረከተ ፡ እምኀበ ፡ እግዚአብሔር ፤\nወሣህሉኒ ፡ እምኀበ ፡ እግዚአብሔር ፡ አምላኩ ።\n6 ዛቲ ፡ ትውልድ ፡ ተኀሦ ፡ ሎቱ ፤\nወተኀሥሥ ፡ ገጾ ፡ ለአምላከ ፡ ያዕቆብ ።\n7 አርኅው ፡ ኆኃተ ፡ መኳንንት ፡\nወይትረኀዋ ፡ ኆኃት ፡ እለ ፡ እምፍጥረት ፤\nወይባእ ፡ ንጉሠ ፡ ስብሐት ።\n8 መኑ ፡ ውእቱ ፡ ዝንቱ ፡ ንጉሠ ፡ ስብሐት ።\nእግዚአብሔር ፡ ኀያል ፡ ወጽኑዕ ፤\nእግዚአብሔር ፡ ኀያል ፡ በውስተ ፡ ፀብእ ።\n9 አርኅው ፡ ኆኃተ ፡ መኳንንት ፡\nወይትረኀዋ ፡ ኆኃት ፡ እለ ፡ እምፍጥረት ፤\nወይባእ ፡ ንጉሠ ፡ ስብሐት ።\n10 መኑ ፡ ውእቱ ፡ ዝንቱ ፡ ንጉሠ ፡ ስብሐት ፤\nእግዚአብሔር ፡ አምላከ ፡ ኀያላን ፡ ውእቱ ፡ ዝንቱ ፡ ንጉሠ ፡ ስብሐት ።"
  },
  {
    "page": 24,
    "content": "1 ኀቤከ ፡ እግዚኦ ፡ አንቃዕደውኩ ፡ ነፍስየ ፡\nአምላኪየ ፡ ኪያከ ፡ ተወከልኩ ፡ ኢይትኀፈር ፡ ለዓለም ፤\n2 ወኢይስሐቁኒ ፡ ጸላእትየ ።\nእስመ ፡ ኵሎሙ ፡ እለ ፡ ይሴፈዉከ ፡ ኢይትኀፈሩ ፤\n3 ለይትኀፈሩ ፡ ኵሎሙ ፡ እለ ፡ ይኤብሱ ፡ ዘልፈ ።\n4 ፍኖተከ ፡ እግዚኦ ፡ አምረኒ ፤\nወአሰረ ፡ ዚአከ ፡ ምህረኒ ።\n5 ወምርሐኒ ፡ በጽድቅከ ፡ ወምህረኒ ፡\nእስመ ፡ አንተ ፡ አምላኪየ ፡ ወመድኀኒየ ፤\nወኪየከ ፡ እሴፎ ፡ ኵሎ ፡ አሚረ ።\n6 ተዘከር ፡ ሣህለከ ፡ እግዚኦ ፡ ወምሕረተከኒ ፤\nእስመ ፡ ለዓለም ፡ ውእቱ ።\n7 ኃጢአትየ ፡ ዘበንእስየ ፡ ወእበድየ ፡ ኢተዝክር ፡ ሊተ ።\n8 ወበከመ ፡ ሣህልከ ፡ ተዘከረኒ ፤\nበእንተ ፡ ምሕረትከ ፡ እግዚኦ ።\n9 ኄርኒ ፡ ወጻድቅኒ ፡ እግዚአብሔር ፤\nበእንተዝ ፡ ይመርሖሙ ፡ ፍኖተ ፡ ለእለ ፡ ይስሕቱ ።\n10 ወይሜህሮሙ ፡ ፍትሐ ፡ ለየዋሃን ፤\nወይኤምሮሙ ፡ ፍኖቶ ፡ ለልቡባን ።\n11 ኵሉ ፡ ፍኖቱ ፡ ለእግዚአብሔር ፡ ሣህል ፡ ወጽድቅ ፤\nለእለ ፡ የኀሡ ፡ ሕጎ ፡ ወስምዖ ።\n12 በእንተ ፡ ስምከ ፡ እግዚኦ ፤\nወስረይ ፡ ሊተ ፡ ኵሎ ፡ ኃጢአትየ ፡ እስመ ፡ ብዙኅ ፡ ውእቱ ።\n13 መኑ ፡ ውእቱ ፡ ብእሲ ፡ ዘይፈርሆ ፡ ለእግዚአብሔር ፤\nወይመርሖ ፡ ፍኖተ ፡ እንተ ፡ ኀርየ ።\n14 ወነፍሱሂ ፡ ውስተ ፡ ሠናይ ፡ ተኀድር ፤\nወዘርዑሂ ፡ ይወርስዋ ፡ ለምድር ።\n15 ኀይሎሙ ፡ ውእቱ ፡ እግዚአብሔር ፡ ለእለ ፡ ይፈርህዎ ፤\nወስሙሂ ፡ ለእግዚአብሔር ፡ ለእለ ፡ ይጼውዕዎ ።\nወሕጎሂ ፡ ይሜህሮሙ ።\n16 አዕይንትየሰ ፡ ዘልፈ ፡ ኀበ ፡ እግዚአብሔር ፤\nእስመ ፡ ውእቱ ፡ ይባልሖን ፡ እመሥገርት ፡ ለእገርየ ።\n17 ነጽር ፡ ላዕሌየ ፡ ወተሣሀለኒ ፤\nእስመ ፡ ባሕታዊ ፡ ወነዳይ ፡ አነ ።\n18 ወብዙኅ ፡ ሐዘኑ ፡ ለልብየ ፤\nአድኅነኒ ፡ እምንዳቤየ ።\n19 ርኢ ፡ ሕማምየ ፡ ወስራሕየ ፤\nወኅድግ ፡ ሊተ ፡ ኵሎ ፡ ኃጢአትየ ።\n20 ወርኢ ፡ ከመ ፡ በዝኁ ፡ ጸላእትየ ፤\nጽልአ ፡ በዐመፃ ፡ ይጸልኡኒ ።\n21 ዕቀባ ፡ ለነፍስየ ፡ ወአድኅና ፤\nወኢይትኀፈር ፡ እስመ ፡ ኪየከ ፡ ተወከልኩ ።\n22 የዋሃን ፡ ወራትዓን ፡ ተለዉኒ ፤\nእስመ ፡ ተሰፈውኩከ ፡ እግዚኦ ።\n23 ያድኅኖ ፡ እግዚአብሔር ፡ ለእስራኤል ፡ እምኵሉ ፡ ምንዳቤሁ ።"
  },
  {
    "page": 25,
    "content": "1 ፍታሕ ፡ ሊተ ፡ እግዚኦ ፡ እስመ ፡ አንሰ ፡ በየዋሃትየ ፡ አሐውር ፤\nወተወከልኩ ፡ በእግዚአብሔር ፡ ከመ ፡ ኢይድክም ።\n2 ፍትነኒ ፡ እግዚኦ ፡ ወአመክረኒ ፤\nፍትን ፡ ልብየ ፡ ወኵልያትየ ።\n3 ከመ ፡ ምሕረትከ ፡ ቅድመ ፡ አዕይንትየ ፡ ውእቱ ፤\nወተፈሣሕኩ ፡ በአድኅኖትከ ።\n4 ወኢነበርኩ ፡ ውስተ ፡ ዐውደ ፡ ከንቱ ፤\nወኢቦእኩ ፡ ምስለ ፡ ዐማፂያን ።\n5 ጸላእኩ ፡ ማኅበረ ፡ እኩያን ፤\nወኢይነብር ፡ ምስለ ፡ ጽልሕዋን ።\n6 ወአሐጽብ ፡ በንጹሕ ፡ እደውየ ፤\nወአዐውድ ፡ ምሥዋዒከ ፡ እግዚኦ ።\n7 ከመ ፡ እስማዕ ፡ ቃለ ፡ ስብሐቲከ ፤\nወከመ ፡ እንግር ፡ ኵሎ ፡ መንክረከ ።\n8 እግዚኦ ፡ አፍቀርኩ ፡ ሥነ ፡ ቤትከ ፤\nወመካነ ፡ ማኅደረ ፡ ስብሐቲከ ።\n9 ኢትግድፋ ፡ ምስለ ፡ ኃጥኣን ፡ ለነፍስየ ፤\nወኢምስለ ፡ ዕድወ ፡ ደም ፡ ለሕይወትየ ።\n10 እለ ፡ ዐመፃ ፡ ውስተ ፡ እደዊሆሙ ፤\nወምልእት ፡ ሕልያነ ፡ የምኖሙ ።\n11 ወአንሰ ፡ በየዋሃትየ ፡ አሐውር ፤\nአድኅነኒ ፡ እግዚኦ ፡ ወተሣሀለኒ ።\n12 እስመ ፡ በርቱዕ ፡ ቆማ ፡ እገሪየ ፤\nበማኅበር ፡ እባርከከ ፡ እግዚኦ ።"
  },
  {
    "page": 26,
    "content": "1 እግዚአብሔር ፡ ያበርህ ፡ ሊተ ፡ ወያድኅነኒ ፡ ምንትኑ ፡ ያፈርሀኒ ፤\n2 እግዚአብሔር ፡ ምእመና ፡ ለሕይወትየ ፡ ምንትኑ ፡ ያደነግፀኒ ።\n3 ሶበ ፡ ይቀርቡኒ ፡ እኩያን ፡ ይብልዑኒ ፡ ሥጋየ ፤\n4 ጸላእትየሰ ፡ እለ ፡ ይሣቅዩኒ ፡ እሙንቱ ፡ ደክሙ ፡ ወወድቁ ።\n5 እመኒ ፡ ፀብአኒ ፡ ተዓይን ፡ ኢይፈርሀኒ ፡ ልብየ ፤\n6 ወእመኒ ፡ ሮዱኒ ፡ ፀባኢት ፡ አንሰ ፡ ቦቱ ፡ ተወከልኩ ።\n7 አሐተ ፡ ሰአልክዎ ፡ ለእግዚአብሔር ፡ ወኪያሃ ፡ አኀሥሥ ፤\nከመ ፡ እኅድር ፡ ቤቶ ፡ ለእግዚአብሔር ፡ በኵሉ ፡ መዋዕለ ፡ ሕይወትየ ፤\n8 ከመ ፡ ያርእየኒ ፡ ዘያሠምሮ ፡ ለእግዚአብሔር ፡\nወከመ ፡ እፀመድ ፡ ውስተ ፡ ቤተ ፡ መቅደሱ ።\n9 እስመ ፡ ኀብአኒ ፡ ውስተ ፡ ጽላሎቱ ፡ በዕለተ ፡ ምንዳቤየ ።\nወሰወረኒ ፡ በምኅባአ ፡ ጽላሎቱ ፤\n10 ወዲበ ፡ ኰኵሕ ፡ አልዐለኒ ።\nናሁ ፡ ይእዜ ፡ አልዐለ ፡ እግዚአብሔር ፡ ርእስየ ፡ ዲበ ፡ ጸላእትየ ።\n11 ዖድኩ ፡ ወሦዕኩ ፡ ውስተ ፡ ደብተራሁ ፡ መሥዋዕተ ፤\nወየበብኩ ፡ ሎቱ ።\nእሴብሕ ፡ ወእዜምር ፡ ለእግዚአብሔር ።\n12 ስምዐኒ ፡ እግዚኦ ፡ ቃልየ ፡ ዘሰአልኩ ፡ ኀቤከ ።\nተሣሀለኒ ፡ ወስምዐኒ ፡\n13 ለከ ፡ ይብለከ ፡ ልብየ ፡ ወኀሠሥኩ ፡ ገጸከ ፤\nገጸ ፡ ዚአከ ፡ አኀሥሥ ፡ እግዚኦ ።\n14 ወኢትሚጥ ፡ ገጸከ ፡ እምኔየ ፡\nወኢትትገሐስ ፡ እምገብርከ ፡ ተምዒዐከ ።\n15 ረዳኤ ፡ ኩነኒ ፡ ወኢትግድፈኒ ፡\nወኢትትሀየየኒ ፡ አምላኪየ ፡ ወመድኀኒየ ።\n16 እስመ ፡ አቡየ ፡ ወእምየ ፡ ገደፉኒ ፤\nወእግዚአብሔር ፡ ተወክፈኒ ።\n17 ምህረኒ ፡ እግዚኦ ፡ ፍኖትከ ፤\nወምርሐኒ ፡ ፍኖተ ፡ ርትዕከ ፡ በእንተ ፡ ጸላእትየ ።\n18 ወኢትመጥወኒ ፡ ለነፍስ ፡ ለእለ ፡ ይሣቅዩኒ ፤\nእስመ ፡ ቆሙ ፡ ላእሌየ ፡ ሰምዕተ ፡ ዐመፃ ፡\nወሐሰወት ፡ ርእሳ ፡ ዐመፃ ።\n19 እትአመን ፡ ከመ ፡ እርአይ ፡ ሠናይቶ ፡ ለእግዚአብሔር ፡ በብሔረ ፡ ሕያዋን ።\n20 ወተሰፈዎ ፡ ለእግዚአብሔር ።\nተዐገሥ ፡ ወአጽንዕ ፡ ልበከ ፡ ወተሰፈዎ ፡ ለእግዚአብሔር ።"
  },
  {
    "page": 27,
    "content": "1 ኀቤከ ፡ እግዚኦ ፡ ጸራኅኩ ፡ አምላኪየ ፡ ወኢተጸመመኒ ፤\nወእመሰ ፡ ተጸመመከኒ ፡ እከውን ፡ ከመ ፡ እለ ፡ የወርዱ ፡ ውስተ ፡ ግብ ።\n2 ስምዐኒ ፡ እግዚኦ ፡ ቃለ ፡ ስእለትየ ፡ ዘጸራኅኩ ፡ ኀቤከ ፡\nሶበ ፡ ኣንሥእ ፡ እደውየ ፡ በጽርሐ ፡ መቅደስከ ።\n3 ኢትስሐባ ፡ ምስለ ፡ ኃጥኣን ፡ ለነፍስየ ፡\nወኢትግድፈኒ ፡ ምስለ ፡ ገበርተ ፡ ዐመፃ ።\n4 እለ ፡ ይትናገሩ ፡ ሰላመ ፡ ምስለ ፡ ቢጾሙ ፤\nወእኩይ ፡ ውስተ ፡ ልቦሙ ።\n5 ሀቦሙ ፡ በከመ ፡ ምግባሮሙ ፡\nወበከመ ፡ እከየ ፡ ሕሊናሆሙ ።\n6 ፍድዮሙ ፡ በከመ ፡ ግብረ ፡ እደዊሆሙ ፤\nፍድዮሙ ፡ ፍዳሆሙ ፡ ላዕለ ፡ ርእሶሙ ።\n7 እስመ ፡ ኢሐለዩ ፡ ውስተ ፡ ግብረ ፡ እግዚአብሔር ፡\nወኢውስተ ፡ ግብረ ፡ እደዊሁ ፤\nንሥቶሙ ፡ ወኢትሕንጾሙ ።\n8 ይትባረክ ፡ እግዚአብሔር ፡ እስመ ፡ ሰምዐኒ ፡ ቃለ ፡ ስእለትየ ።\n9 እግዚአብሔር ፡ ረዳእየ ፡ ወምእመንየ ፡\nቦቱ ፡ ተወከለ ፡ ልብየ ፡ ወይረድአኒ ።\n10 ወሠረጸ ፡ ሥጋየ ፤ ወእምፈቃድየ ፡ አአምኖ ።\n11 እግዚአብሔር ፡ ኀይሎሙ ፡ ውእቱ ፡ ለሕዝቡ ፤\nወምእመነ ፡ መድኀኒተ ፡ መሲሑ ፡ ውእቱ ።\n12 አድኅን ፡ ሕዝበከ ፡ ወባርክ ፡ ርስተከ ፤\nረዐዮሙ ፡ ወአልዕሎሙ ፡ እስከ ፡ ለዓለም ።"
  },
  {
    "page": 28,
    "content": "1 አምጽኡ ፡ ለእግዚአብሔር ፡ ውሉደ ፡ አማልክት ፤\nአምጽኡ ፡ ለእግዚአብሔር ፡ እጓለ ፡ ሐራጊት ፤\n2 አምጽኡ ፡ ለእግዚአብሔር ፡ ክብረ ፡ ወስብሐተ ።\nአምጽኡ ፡ ለእግዚአብሔር ፡ ስብሐተ ፡ ለስሙ ፤\nስግዱ ፡ ለእግዚአብሔር ፡ በዐጸደ ፡ መቅደሱ ።\n3 ቃለ ፡ እግዚአብሔር ፡ ላዕለ ፡ መየት ።\nአምላከ ፡ ስብሐት ፡ አንጐድጐደ ፤\nእግዚአብሔር ፡ ላዕለ ፡ ማያት ፡ ብዙኅ ።\n4 ቃለ ፡ እግዚአብሔር ፡ በኀይል ፤\nቃለ ፡ እግዚአብሔር ፡ በዐቢይ ፡ ስብሐት ።\n5 ቃለ ፡ እግዚአብሔር ፡ ይቀጠቅጥ ፡ አርዘ ፤\nወይቀጠቅጦ ፡ እግዚአብሔር ፡ ለአርዘ ፡ ሊባኖስ ።\n6 ወያደገድጎ ፡ ከመ ፡ ላህመ ፡ ለሊባኖስ ፤\nወፍቁርሰ ፡ ከመ ፡ ወልድ ፡ ዘአሐዱ ፡ ቀርኑ ።\n7 ቃለ ፡ እግዚአብሔር ፡ ይመትር ፡ ነደ ፡ እሳት ።\nቃለ ፡ እግዚአብሔር ፡ ያድለቀልቆ ፡ ለገዳም ፤\nወያድለቀልቆ ፡ እግዚአብሔር ፡ ለሐቅለ ፡ ቃዴስ ።\n8 ቃለ ፡ እግዚአብሔር ፡ ያጸንዖሙ ፡ ለኀየላት ፤\nወይከሥት ፡ አዕዋመ ፤\nወበጽርሑ ፡ ኵሉ ፡ ይብል ፡ ስብሐት ።\n9 እግዚአብሔር ፡ ያስተጋብኦ ፡ ለማየ ፡ አይኅ ፤\nወይነብር ፡ እግዚአብሔር ፡ ወይነግሥ ፡ ለዓለም ።\n10 ወይሁቦሙ ፡ እግዚአብሔር ፡ ኀይል ፡ ለሕዝቡ ፤\nእግዚአብሔር ፡ ይባርኮሙ ፡ ለሕዝቡ ፡ በሰላም ።"
  },
  {
    "page": 29,
    "content": "1 ኣአኵተከ ፡ እግዚኦ ፡ እስመ ፡ ተወከፍክኒ ፤\nወስላተ ፡ ጸላኢየ ፡ ኢረሰይከኒ ።\n2 እግዚኦ ፡ አምላኪየ ፡ ጸራኅኩ ፡ ኀቤከ ፡ ወተሣሀልከኒ ።\n3 እግዚኦ ፡ አውፃእካ ፡ እምሲኦል ፡ ለነፍስየ ፤\nወአድኀንከኒ ፡ እምእለ ፡ ይወርዱ ፡ ውስተ ፡ ግብ ።\n4 ዘምሩ ፡ ለእግዚአብሔር ፡ ጻድቃኑ ፤\nወግነዩ ፡ ለዝክረ ፡ ቅድሳቱ ።\n5 እስመ ፡ መቅሠፍት ፡ እመዐቱ ፡ ወሐይው ፡ እምፈቅዱ ፤\n6 በምሴት ፡ ይደምፅ ፡ ብካይ ፡ ወበጽባሕ ፡ ፍሥሓ ።\n7 አንሰ ፡ እቤ ፡ በትድላየ ፤ ኢይትሀወክ ፡ ለዓለም ።\n8 እግዚኦ ፡ በሥምረትከ ፡ ሀባ ፡ ኀይለ ፡ ለሕይወትየ ፤\n9 ሜጥከሰ ፡ ገጸከ ፡ ወኮንኩ ፡ ድንጉፀ ።\n10 ኀቤከ ፡ እግዚኦ ፡ ጸራኅኩ ፡ ኀበ ፡ አምላኪየ ፡ እስእል ።\n11 ምንተ ፡ ያሰልጥ ፡ ደምየ ፡ ለእመ ፡ ወረድኩ ፡ ውስተ ፡ ሙስና ፤\n12 መሬትኑ ፡ የአምነከ ፡ ወይነግር ፡ ጽድቀከ ።\n13 ሰምዐ ፡ እግዚአብሔር ፡ ወተሠሀለኒ ፤\nወኮነኒ ፡ እግዚአብሔር ፡ ረዳኢየ ።\n14 ሜትከ ፡ ላሕየ ፡ ወአስተፈሣሕከኒ ፤\nሰጠጥከ ፡ ሠቅየ ፡ ወሐሤተ ፡ አቅነትከኒ ።\n15 ከመዝ ፡ እዜምር ፡ ለከ ፡ ክብርየ ፡ ወኢይደንግፅ ፤\nእግዚኦ ፡ አምላኪየ ፡ እገኒ ፡ ለከ ፡ ለዓለም ።"
  },
  {
    "page": 30,
    "content": "1 ኪየከ ፡ ተወከልኩ ፡ እግዚኦ ፡ ወኢይትኀፈር ፡ ለዓለም ፤\nወበጽድቅከ ፡ አንግፈኒ ፡ ወባልሐኒ ።\n2 አፅምእ ፡ እዝነከ ፡ ኀቤየ ፡ ወፍጡነ ፡ አድኅነኒ ።\n3 ኩነኒ ፡ አምላኪየ ፡ ወመድኀንየ ፤\nወቤተ ፡ ጸወንየ ፡ ከመ ፡ ታድኅነኒ ፡\n4 እስመ ፡ ኀይልየ ፡ ወጸወንየ ፡ አንተ ፤\nወበእንተ ፡ ስምከ ፡ ምርሐኒ ፡ ወሴስየኒ ።\n5 ወአውፅእኒ ፡ እምዛቲ ፡ መሥገርት ፡ እንተ ፡ ኀብኡ ፡ ሊተ ፤\nእስመ ፡ አንተ ፡ ረዳእየ ፡ እግዚኦ ።\n6 ውስተ ፡ እዴከ ፡ ኣምኀፅን ፡ ነፍስየ ፤\nቤዝወኒ ፡ እግዚአብሔር ፡ አምላከ ፡ ጽድቅ ።\n7 ጸላእከ ፡ እግዚኦ ፡ ኵሎ ፡ ዘየዐቅብ ፡ ከንቶ ፡ ለዝሉፉ ፤\n8 ወአንሰ ፡ በእግዚአብሔር ፡ እወከልኩ ።\nእትፌሣሕ ፡ ወእትሐሠይ ፡ በአድኅኖትከ ።\n9 እስመ ፡ ርኢከኒ ፡ በሕማምየ ፤\nወአድኀንካ ፡ እምንዳቤሃ ፡ ለነፍስየ ።\n10 ወኢዘጋሕከኒ ፡ ውስተ ፡ እደ ፡ ፀርየ ።\nወአቀምኮን ፡ ውስተ ፡ መርሕብ ፡ ለእገርየ ።\n11 ተሣሀለኒ ፡ እግዚኦ ፡ እስመ ፡ ሐመምኩ ፤\nወተሀውከት ፡ እመዐት ፡ ዐይንየ ፡\nነፍስየኒ ፡ ወከርሥየኒ ።\n12 እስመ ፡ ኀልቀ ፡ በሕማም ፡ ሕይወትየ ፤\nወዐመትየኒ ፡ በገዐር ።\n13 ደክመ ፡ በተጽናስ ፡ ኀይልየ ፤\nወአንቀልቀለ ፡ ኵሉ ፡ አዕጽምትየ ።\n14 ተጸአልኩ ፡ በኀበ ፡ ኵሎሙ ፡ ጸላእትየ ፤\nወፈድፋደሰ ፡ በኀበ ፡ ጎርየ ፡\nግሩም ፡ ኮንክዎሙ ፡ ለአዝማድየ ።\n15 ወእለኒ ፡ ይሬእዩኒ ፡ አፍአ ፡ ይጐዩ ፡ እምኔየ ።\nቀብጹኒ ፡ እምልብ ፡ ከመ ፡ ዘሞተ ፤\n16 ወኮንኩ ፡ ከመ ፡ ንዋይ ፡ ዘተሐጕለ ።\nእስመ ፡ ሰማዕኩ ፡ ድምፀ ፡ ብዙኃን ፡ እለ ፡ ዐገቱኒ ፡ ዐውድየ ።\n17 ሶበ ፡ ተጋብኡ ፡ ኅቡረ ፡ ላዕሌየ ፤\nወተማከሩ ፡ ይምስጥዋ ፡ ለነፍስየ ።\n18 ወአንሰ ፡ ብከ ፡ ተወከልኩ ፡ እግዚኦ ፤\nወእቤለከ ፡ አምላኪየ ፡ አንተ ።\nውስተ ፡ እዴከ ፡ ርስትየ ፤\n19 አድኅነኒ ፡ እንእደ ፡ ፀርየ ፡ ወእምእለ ፡ ሮዱኒ ።\n20 አብርህ ፡ ገጸከ ፡ ላዕለ ፡ ገብርከ ፤\nወአድኅነኒ ፡ በእንተ ፡ ምሕረትከ ።\nወኢይትኀፈር ፡ እግዚኦ ፡ እስመ ፡ ጸዋዕኩከ ፤\n21 ለይትኀፈሩ ፡ ጽልሕዋን ፡ ወይረዱ ፡ ውስተ ፡ ሲኦል ።\nአሌሎን ፡ ለከናፍረ ፡ ጕሕሉት ፤\n22 እለ ፡ ይነባ ፡ ዐመፃ ፡ ላዕለ ፡ ጻድቅ ፡\nበትዕቢት ፡ ወበመንኖ ።\n23 ወበከመ ፡ ብዝኀ ፡ ምሕረትከ ፡ እግዚኦ ፡\nሰወርኮሙ ፡ ለእለ ፡ ይፈርሁከ ።\n24 ወአድኀንኮሙ ፡ ለእለ ፡ ይትዌከሉ ፡ ብከ ፤\nበቅድመ ፡ ደቂቀ ፡ እጓለ ፡ እምሕያው ።\n25 ወተኀብኦሙ ፡ በጽላሎትከ ፡ እምሀከከ ፡ ሰብእ ፤\n26 ወትከድኖሙ ፡ በመንጦላዕትከ ፡ እምባህለ ፡ ልሳን ።\n27 ይትባረክ ፡ እግዚአብሔር ፡ ዘሰብሐ ፡ ምሕረቶ ፡ ላዕሌየ ፡ በብዝኀ ፡ ምንዳቤየ ።\n28 አንሰ ፡ እቤ ፡ ተገደፍኩኒ ፡ እንጋ ፡ እምቅድመ ፡ አዕይንቲከ ።\n29 በእንተዝ ፡ ሰምዐኒ ፡ እግዚአብሔር ፡ ቃለ ፡ ስእለትየ ፡ ዘጸራኅኩ ፡ ኀቤሁ ።\n30 አፍቅርዎ ፡ ለእግዚአብሔር ፡ ኵልክሙ ፡ ጻድቃኑ ።\nእስመ ፡ ጽድቀ ፡ የኀሥሥ ፡ እግዚአብሔር ፤\nወይትቤቀሎሙ ፡ ለእለ ፡ የኀሥሡ ፡ ትዕቢተ ፡ ፈድፋደ ።\n31 ተዐገሡ ፡ ወአጽንዑ ፡ ልበክሙ ፤\nኵልክሙ ፡ እለ ፡ ተወከልክሙ ፡ በእግዚአብሔር ።"
  },
  {
    "page": 31,
    "content": "1 ብፁዓን ፡ እለ ፡ ተኀድገ ፡ ሎሙ ፡ ኀጢአቶሙ ፤\nወለእለ ፡ ኢሐሰበ ፡ ሎሙ ፡ ኵሎ ፡ ገጋዮሙ ።\n2 ብፁዕ ፡ ብእሲ ፡ ዘኢኈለቈ ፡ ሎቱ ፡ እግዚአብሔር ፡ ኃጢአቶ ፤\nወዘአልቦ ፡ ጽልሑተ ፡ ውስተ ፡ ልቡ ።\n3 እስመ ፡ አርመምኩ ፡ በልብየ ፡ አዕጽምትየ ፤\nእምኀበ ፡ እጸርኅ ፡ ኵሎ ፡ አሚረ ።\n4 እስመ ፡ መዐልተ ፡ ወሌሊተ ፡ ከብደት ፡ እዴከ ፡ ላዕሌየ ፤\nወተመየጥኩ ፡ ለሕርትምና ፡ ሶበ ፡ ወግዐኒ ፡ ሦክ ።\n5 ኃጢአትየ ፡ ነገርኩ ፡ ወአበሳየ ፡ ኢኀባእኩ ፤\n6 ወእቤ ፡ ኣስተዋዳ ፡ ርእስየ ፡ ኀበ ፡ እግዚአብሔር ፡ በእንተ ፡ ኀጢአትየ ፤\nወአንተ ፡ ኅድግ ፡ ጽልሑቶ ፡ ለልብየ ።\n7 በእንተዝ ፡ ይጼሊ ፡ ኀቤከ ፡ ኵሉ ፡ ጻድቅ ፡ በጊዜ ፡ ርቱዕ ፤\n8 ወባሕቱ ፡ ማየ ፡ አይኅ ፡ ብዙኅ ፡ ኢይቀርብ ፡ ኀቤከ ።\n9 አንተ ፡ ምስካይየ ፡ እምዛቲ ፡ ምንዳቤየ ፡ እንተ ፡ ረከበትኒ ፤\nወትፍሥሕትየኒ ፡ ከመ ፡ ታድኅነኒ ፡ እምእለ ፡ ሮዱኒ ።\n10 ኣሌብወከ ፡ ወኣጸንዐከ ፡ በዛቲ ፡ ፍኖት ፡ እንተ ፡ ሖርከ ፤\nወኣጸንዕ ፡ አዕይንትየ ፡ ላዕሌከ ።\n11 ኢትኩኒ ፡ ከመ ፡ ፈረስ ፡ ወበቅል ፡ እለ ፡ አልቦሙ ፡ ልበ ፤\n12 እለ ፡ በሕሳል ፡ ወበልጓም ፡ ይመይጥዎሙ ፡ መላትሒሆሙ ፡\nከመ ፡ ኢይቅረቡ ፡ ኀቤከ ።\n13 ብዙኅ ፡ መቅሠፍቶሙ ፡ ለኃጥኣን ፤\nወእለሰ ፡ ይትዌከሉ ፡ በእግዚአብሔር ፡ ሣህል ፡ ይሜግቦሙ ።\n14 ተፈሥሑ ፡ በእግዚአብሔር ፡ ወተሐሠዩ ፡ ጻድቃኑ ፤\nወተመክሑ ፡ ኵልክሙ ፡ ርቱዓነ ፡ ልብ ።"
  },
  {
    "page": 32,
    "content": "1 ተፈሥሑ ፡ ጻድቃን ፡ በእግዚአብሔር ፤\nወለራትዓን ፡ ይደልዎሙ ፡ ክብር ።\n2 ግነዩ ፡ ለእግዚአብሔር ፡ በመሰንቆ ፤\nወበመዝሙር ፡ ዘዐሠርቱ ፡ አውታሪሁ ፡ ዘምሩ ፡ ሎቱ ።\n3 ወሰብሐዎ ፡ ስብሐተ ፡ ሐዲሰ ፤\nሠናየ ፡ ዘምሩ ፡ ወየብቡ ፡ ሎቱ ።\n4 እስመ ፡ ጽድቅ ፡ ቃሉ ፡ ለእግዚአብሔር ፤\nውኵሉ ፡ ግብሩ ፡ በሀይማኖት ።\n5 ያፈቅር ፡ እግዚአብሔር ፡ ጽድቀ ፡ ወምጽዋተ ፤\nሣህሉ ፡ ለእግዚአብሔር ፡ መልአ ፡ ምድረ ።\n6 ወበቃለ ፡ እግዚአብሔር ፡ ጸንዓ ፡ ሰማያት ፤\nወበእስትንፋሰ ፡ አፉሁ ፡ ኵሉ ፡ ኀይሎሙ ።\n7 ዘያስተጋብኦ ፡ ከመ ፡ ዝቅ ፡ ለማየ ፡ ባሕር ፤\nወይሠይሞሙ ፡ ውስተ ፡ መዛግብተ ፡ ቀላያት ።\n8 ትፍርሆ ፡ ለእግዚአብሔር ፡ ኵላ ፡ ምድር ፤\nወእምኔሁ ፡ ይደንግፁ ፡ ኵሎሙ ፡ እለ ፡ ይነብሩ ፡ ውስተ ፡ ዓለም ።\n9 እስመ ፡ ውእቱ ፡ ይቤ ፡ ወኮኑ ፤\nወውእቱ ፡ አዘዘ ፡ ወተፈጥሩ ።\n10 እግዚአብሔር ፡ ይመይጥ ፡ ምክሮሙ ፡ ለአሕዛብ ፤\nወይመይጥ ፡ ሕሊናሆሙ ፡ ለሕዝብ ፤\nወያረስዖሙ ፡ ምክሮሙ ፡ ለመላእክት ።\n11 ወምክሩሰ ፡ ለእግዚአብሔር ፡ ይሄሉ ፡ ለዓለም ፤\nወሕሊና ፡ ልቡኒ ፡ ለትውልደ ፡ ትውልድ ።\n12 ብፁዕ ፡ ሕዝብ ፡ ዘእግዚአብሔር ፡ አምላኩ ፤\nሕዝብ ፡ ዘኀረየ ፡ ሎቱ ፡ ለርስቱ ።\n13 እምሰማይ ፡ ሐወጸ ፡ እግዚአብሔር ፤\nወርእየ ፡ ኵሎ ፡ ደቂቀ ፡ እጓለ ፡ እምሕያው ።\n14 ወእምድልው ፡ ጽርሐ ፡ መቅደሱ ፤\nወርእየ ፡ ላዕለ ፡ ኵሎሙ ፡ እለ ፡ ኅዱራን ፡ ዲበ ፡ ምድር ።\n15 ዘውእቱ ፡ ባሕቲቱ ፡ ፈጠረ ፡ ልኮሙ ፤\nዘያአምር ፡ ኵሎ ፡ ምግባሮሙ ።\n16 ኢይድኅን ፡ ንጉሥ ፡ በብዝኀ ፡ ሰራዊቱ ፤\nወያርብኅኒ ፡ ኢደኅነ ፡ በብዙኀ ፡ ኀይሉ ።\n17 ወፈረስኒ ፡ ሐሳዊ ፡ ኢያድኅን ፤\nወኢያመስጥ ፡ በብዝኀ ፡ ጽንዑ ።\n18 ናሁ ፡ አዕይንቲሁ ፡ ለእግዚአብሔር ፡ ኀበ ፡ እለ ፡ ይፈርህዎ ፤\nወእለሰ ፡ ይትዌከሉ ፡ በምሕረቱ ።\n19 ያድኅና ፡ እሞት ፡ ለነፍሶሙ ፤\nወይሴስዮሙ ፡ አመ ፡ ረኃብ ።\n20 ነፍስነሰ ፡ ትሴፈዎ ፡ ለእግዚአብሔር ፤\nእስመ ፡ ረዳኢነ ፡ ወምስካይነ ፡ ውእቱ ።\n21 እስመ ፡ ቦቱ ፡ ይትፌሣሕ ፡ ልብነ ፤\nወተወከልነ ፡ በስሙ ፡ ቅዱስ ።\n22 ለትኩን ፡ እግዚኦ ፡ ምሕረትከ ፡ ላዕሌነ ፤\nበከመ ፡ ላዕሌከ ፡ ተወከልነ ።"
  },
  {
    "page": 33,
    "content": "1 እባርኮ ፡ ለእግዚአብሔር ፡ በኵሉ ፡ ጊዜ ፤\nወዘልፈ ፡ ስብሓቲሁ ፡ ውስተ ፡ አፉየ ።\n2 በእግዚአብሔር ፡ ትከብር ፡ ነፍስየ ፤\n3 ይስምዑ ፡ የዋሃን ፡ ወይትፈሥሑ ።\n4 አዕብይዎ ፡ ለእግዚአብሔር ፡ ምስሌየ ፤\nወናልዕል ፡ ስሞ ፡ ኅቡረ ።\n5 ኀሠሥክዎ ፡ ለእግዚአብሔር ፡ ወተሠጥወኒ ፤\nወእምኵሉ ፡ ምንዳቤየ ፡ አድኀነኒ ።\n6 ቅረቡ ፡ ኀቤሁ ፡ ወያበርህ ፡ ለክሙ ፤\nወኢይትኀፈር ፡ ገጽክሙ ።\n7 ዝንቱ ፡ ነዳይ ፡ ጸርኀ ፡ ወእግዚአብሔር ፡ ሰምዖ ፤\nወእምኵሉ ፡ ምንዳቤሁ ፡ አድኀኖ ።\n8 ይትዐየን ፡ መልአከ ፡ እግዚአብሔር ፡\nዐውዶሙ ፡ ለእለ ፡ ይፈርህዎ ፡ ወያድኅኖሙ ።\n9 ጠዐሙ ፡ ወታእምሩ ፡ ከመ ፡ ኄር ፡ እግዚአብሔር ፤\nብፁዕ ፡ ብእሲ ፡ ዘተወከለ ፡ ቦቱ ።\n10 ፍርህዎ ፡ ለእግዚአብሔር ፡ ኵልክሙ ፡ ቅዱሳኑ ፤\nእስመ ፡ አልቦሙ ፡ ተፅናሰ ፡ ለእለ ፡ ይፈርህዎ ።\n11 ብዑላንሰ ፡ ነድዩ ፡ ወርኅቡ ፤\nወእለሰ ፡ ይኀሥዎ ፡ ለእግዚአብሔር ፡ ኢተጸነሱ ፡ እምኵሎ ፡ ሠናይ ።\n12 ንዑ ፡ ደቂቅየ ፡ ወስምዑኒ ፤\nፈሪሀ ፡ እግዚአብሔር ፡ እምህርክሙ ።\n13 መኑ ፡ ውእቱ ፡ ብእሲ ፡ ዘይፈቅዱ ፡ ሐይወ ፤\nወያፍቅር ፡ ይርእይ ፡ መዋዕለ ፡ ሠናያተ ።\n14 ክላእ ፡ ልሳነከ ፡ እምእኩይ ፤\nወከናፍሪከኒ ፡ ከመ ፡ ኢይንብባ ፡ ጕሕሉተ ።\n15 ተገሐሥ ፡ እምእኩይ ፡ ወግበር ፡ ሠናየ ፤\nኅሥሣ ፡ ለሰላም ፡ ወዴግና ።\n16 እስመ ፡ አዕይንቲሁ ፡ ለእግዚአብሔር ፡ ኀበ ፡ ጻድቃኑ ፤\nወእዝኑሂ ፡ ኀበ ፡ ስእለቶሙ ።\n17 ገጹ ፡ ለእግዚአብሔር ፡ ኀበ ፡ እለ ፡ ይገብሩ ፡ እኩየ ፤\nከመ ፡ ይሠረው ፡ እምድር ፡ ዝክሮሙ ።\n18 ጸርኁ ፡ ጻድቃን ፡ ወእግዚአብሔር ፡ ሰምዖሙ ፤\nወእምኵሉ ፡ ምንዳቤሆሙ ፡ አድኀኖሙ ።\n19 ቅሩብ ፡ እግዚአብሔር ፡ ለየዋሃነ ፡ ልብ ፤\nወያድኅኖሙ ፡ ለትሑታነ ፡ መንፈስ ።\n20 ብዙኅ ፡ ሕማሞሙ ፡ ለጻድቃን ፤\nወእምኵሉ ፡ ያድኅኖሙ ፡ እግዚአብሔር ።\n21 እግዚአብሔር ፡ የዐቅብ ፡ ኵሎ ፡ አዕጽምቲሆሙ ፤\nወኢይትቀጠቀጥ ፡ አሐዱ ፡ እምውስቴቶሙ ።\n22 ሞቱ ፡ ለኃጥእ ፡ ፀዋግ ፤\nወእለሰ ፡ ይጸልእዎ ፡ ለጻድቅ ፡ ይኔስሑ ።\n23 ይቤዙ ፡ እግዚአብሔር ፡ ነፍሰ ፡ አግብርቲሁ ፤\nወኢይኔስሑ ፡ ኵሎሙ ፡ እለ ፡ ይትዌከሉ ፡ ቦቱ ።"
  },
  {
    "page": 34,
    "content": "1 ግፍዖሙ ፡ እግዚኦ ፡ ለእለ ፡ ይገፍዑኒ ፤\nፅብኦሙ ፡ እግዚኦ ፡ ለእለ ፡ ይፀብኡኒ ።\n2 ንሥእ ፡ ወልታ ፡ ወኲናተ ፤ ወተንሥእ ፡ ውስተ ፡ ረዲኦትየ ።\n3 ምላኅ ፡ ሰይፈከ ፡ ወዕግቶሙ ፡ ለእለ ፡ ሮዱኒ ፤\nበላ ፡ ለነፍስየ ፡ አነ ፡ ውእቱ ፡ ረዳኢኪ ።\n4 ለይትኀፈሩ ፡ ወይኅሰሩ ፡ ኵሎሙ ፡ እለ ፡ የኀሥዋ ፡ ለነፍስየ ፤\n5 ለይግብኡ ፡ ድኅሬሆሙ ፡ ወይትኀፈሩ ፡ እለ ፡ መከሩ ፡ እኩየ ፡ ላዕሌየ ።\n6 ለይኩኑ ፡ ከመ ፡ ጸበል ፡ ዘቅድመ ፡ ገጸ ፡ ነፋስ ፤\nወመልአከ ፡ እግዚአብሔር ፡ ለይሣቅዮሙ ።\n7 ለትኩን ፡ ፍኖቶሙ ፡ ዳኅፀ ፡ ወጽልመተ ፤\nወመልአከ ፡ እግዚአብሔር ፡ ለይስድዶሙ ።\n8 እስመ ፡ በከንቱ ፡ ኀብኡ ፡ ሊተ ፡ መሥገርተ ፡ ያጥፍኡኒ ፤\nወበከንቱ ፡ አምንዘዝዋ ፡ ለነፍስየ ።\n9 ለትምጽኦሙ ፡ መሥገርት ፡ እንተ ፡ ኢያእመሩ ።\nወተአኅዞሙ ፡ መሥገርት ፡ እንተ ፡ ኀብኡ ፤\nወይደቁ ፡ ውስተ ፡ ይእቲ ፡ መሥገርት ።\n10 ወነፍስየሰ ፡ ትትፌሣሕ ፡ በእግዚአብሔር ፤\nወትትሐሠይ ፡ በአድኅኖቱ ።\n11 ኵሉ ፡ አዕጽምትየ ፡ ይብሉከ ፤\nእግዚኦ ፡ መኑ ፡ ከማከ ፡\n12 ታድኅኖ ፡ ለነዳይ ፡ እምእደ ፡ ዘይትዔገሎ ፤\nለነዳይ ፡ ወለምስኪን ፡ እምእደ ፡ ዘይመስጦ ።\n13 ተንሥኡ ፡ ላዕሌየ ፡ ሰማዕተ ፡ ዐመፃ ፤\nወዘኢያአምር ፡ ነበቡ ፡ ላዕሌየ ።\n14 ፈደዩኒ ፡ እኪተ ፡ ህየንተ ፡ ሠናይት ፤\nወአኅጥእዋ ፡ ውሉደ ፡ ለነፍስየ ።\n15 ወአንሰ ፡ ሶበ ፡ አስርሑኒ ፡ ለበስኩ ፡ ሠቀ ፡\n16 ወአሕመምክዋ ፡ በጾም ፡ ለነፍስየ፤\nወጸሎትየኒ ፡ ገብአ ፡ ውስተ ፡ ሕፅንየ ።\n17 ከመ ፡ ዘለአኀውየ ፡ ወለቢጽየ ፡ ከማሁ ፡ አድሎኩ ፤\nከመ ፡ ዘይላሑ ፡ ወይቴክዝ ፡ ከማሁ ፡ አትሐትኩ ፡ ርእስየ ።\n18 ተጋብኡ ፡ ላዕሌየ ፡ ወተፈሥሑ ፤\nተማከሩ ፡ ይቅሥፉኒ ፡ ወኢያእመርኩ ።\n19 ተሰብሩሂ ፡ ወኢደንገፁ ።\nፈተኑኒ ፡ ወተሳለቁ ፡ ላዕሌየ ፡ ወሠሐቁኒ ፤\nወሐቀዩ ፡ ስነኒሆሙ ፡ ላዕሌየ ።\n20 እግዚኦ ፡ ማእዜኑ ፡ ትፈትሕ ፡ ሊተ ።\nአድኅና ፡ ለነፍስየ ፡ እምእከየ ፡ ምግባሮሙ ፤\nወእምአናብስት ፡ ለብሕቱትየ ።\n21 እገኒ ፡ ለከ ፡ እግዚኦ ፡ በውስተ ፡ ማኅበር ፡ ዐቢይ ፤\nወእሴብሐከ ፡ በውስተ ፡ ሕዝብ ፡ ክቡድ ፡\n22 ወኢይትፌሥሑ ፡ ላዕሌየ ፡ እለ ፡ ይጸልኡኒ ፡ በዐመፃ ፤\nእለ ፡ ይፃረሩኒ ፡ በከንቱ ፡ ወይትቃጸቡኒ ፡ በአዕይንቲሆሙ ።\n23 እስመ ፡ ሊተሰ ፡ ሰላመ ፡ ይትናገሩኒ ፤\nወይመክሩ ፡ በቍፅር ፡ ያመንስዉኒ ።\n24 ወአብቀዉ ፡ አፉሆሙ ፡ ላዕሌየ ፤\nወይቤሉ ፡ እንቋዕ ፡ እንቋዕ ፤ ርኢናሁ ፡ በአዕይንቲነ ።\n25 ርኢ ፡ እግዚኦ ፡ ወኢታርምም ፤\nእግዚኦ ፡ ኢትርሐቅ ፡ እምኔየ ።\n26 ተንሥእ ፡ እግዚኦ ፡ አፅምእ ፡ ፍትሕየ ፤\nአምላኪየ ፡ ወእግዚእየ ፡ ውስተ ፡ ቅሥትየ ።\n27 ፍታሕ ፡ ሊተ ፡ እግዚኦ ፡ አምላኪየ ፡ በከመ ፡ ጽድቅከ ፤\nወኢይትፌሥሑ ፡ ላእሌየ ።\n28 ወኢይበሉ ፡ በልቦሙ ፡ እንቋዕ ፡ እንቋዕ ፡ ላዕለ ፡ ነፍስየ ፤\nወኢይበሉ ፡ ውኅጥናሁ ።\n29 ለይትኀፈሩ ፡ ወይኅሰሩ ፡ እለ ፡ ይትፌሥሑ ፡ በሕማምየ ፤\n30 ወይልበሱ ፡ ኀፍረተ ፡ ወኀሳረ ፡ እለ ፡ ያዐብዩ ፡ አፉሆሙ ፡ ላዕሌየ ።\n31 ለይትፌሥሑ ፡ ወይትሐሠዩ ፡ እለ ፡ ይፈቅድዋ ፡ ለጽድቅየ ፤\nወይበሉ ፡ በኵሉ ፡ ጊዜ ፡ ዐቢይ ፡ እግዚአብሔር ፡\nእለ ፡ ይፈቅዱ ፡ ሰላመ ፡ ገብርከ ።\n32 ልሳንየ ፡ ያነብብ ፡ ጽድቀከ ፤\nወኵሎ ፡ አሚረ ፡ ስብሐቲከ ።"
  },
  {
    "page": 35,
    "content": "1 ይነብብ ፡ ኃጥእ ፡ በዘ ፡ ያስሕት ፡ ርእሶ ፤\nወአልቦ ፡ ፍርሀተ ፡ እግዚአብሔር ፡ ቅድመ ፡ አዕይንቲሁ ።\n2 እስመ ፡ ጸልሐወ ፡ በልሳኑ ፤\nሶበ ፡ ትረክቦ ፡ ኀጢአቱ ፡ ይጸልኦ ።\n3 ቃለ ፡ አፉሁ ፡ ዐመፃ ፡ ወጕሕሉት ፤\nወኢፈቀደ ፡ ይለቡ ፡ ከመ ፡ ያሠኒ ።\n4 ወሐለየ ፡ ዐመፃ ፡ በውስተ ፡ ምስካቡ ፤\nወቆመ ፡ በፍኖት ፡ እንተ ፡ በኵሉ ፡ ኢኮነት ፡ ሠናይተ ፡\nወኢተሀከያ ፡ ለእኪት ።\n5 እግዚኦ ፡ በሰማይ ፡ ሣህልከ ፤\nወጽድቅከኒ ፡ እስከ ፡ ደመናት ።\n6 ወርትዕከኒ ፡ ከመ ፡ አድባረ ፡ እግዚአብሔር ፤\nኵነኔከ ፡ ዕሙቅ ፡ ጥቀ ፤\n7 ሰብአ ፡ ወእንስሳ ፡ ታድኅን ፡ እግዚኦ ።\nበከመ ፡ አብዛኅከ ፡ ምሕረተከ ፡ እግዚኦ ፤\n8 ደቂቀ ፡ እጓለ ፡ እመሕያው ፡ ይትዌከሉ ፡ በታሕተ ፡ ክነፊከ ።\n9 ወይረውዩ ፡ እምጠለ ፡ ቤትከ ፤\nወትሰቅዮሙ ፡ ፈለገ ፡ ትፍሥሕትከ ።\n10 እስመ ፡ እምኀቤከ ፡ ነቅዐ ፡ ሕይወት ፤\nበብርሃንከ ፡ ንሬኢ ፡ ብርሃነ ።\n11 ስፋሕ ፡ ምሕረተከ ፡ እግዚኦ ፡ ላዕለ ፡ እለ ፡ ያአምሩከ ፤\nወጽድቀከኒ ፡ ለርቱዓነ ፡ ልብ ።\n12 ኢይምጽአኒ ፡ እግረ ፡ ትዕቢት ፤\nወእደ ፡ ኃጥእ ፡ ኢይሁከኒ ።\n13 ህየ ፡ ወድቁ ፡ ኵሎሙ ፡ ገበርተ ፡ ዐመፃ ፤\nይሰደዱ ፡ ወኢይክሉ ፡ ቀዊመ ።"
  },
  {
    "page": 36,
    "content": "1 ኢትቅናእ ፡ ላዕለ ፡ እኩያን ፤\nወኢትቅናእ ፡ ላዕለ ፡ ገበርተ ፡ ዐመፃ ።\n2 እስመ ፡ ከመ ፡ ሣዕር ፡ ፍጡነ ፡ ይየብሱ ፤\nወከመ ፡ ኀመልማል ፡ ኀምል ፡ ፍጡነ ፡ ይወድቁ ።\n3 ተወከል ፡ በእግዚአብሔር ፡ ወግበር ፡ ሠናየ ፤\nወያኀድረከ ፡ ዲበ ፡ ምድር ፡ ወይሬዕየከ ፡ ዲበ ፡ ብዕላ ።\n4 ተፈሣሕ ፡ በእግዚአብሔር ፡ ወይሁበከ ፡ ስእለተ ፡ ልብከ ።\n5 ክሥት ፡ ለእግዚአብሔር ፡ ፍኖተከ ፤\nወተወከል ፡ ቦቱ ፡ ወውእቱ ፡ ይገብር ፡ ለከ ።\n6 ወያመጽኣ ፡ ከመ ፡ ብርሃን ፡ ለጽድቅከ ፤\nወፍትሕከኒ ፡ ከመ ፡ መዐልት ።\nግነይ ፡ ለእግዚአብሔር ፡ ወተፀመዶ ፤\n7 ወኢትቅናእ ፡ ላዕለ ፡ ዘይዴሎ ፡ በሕይወቱ ፤\nላዕለ፡ ሰብእ ፡ ዘይገብር ፡ ዐመፃ ።\n8 ኅድጋ ፡ ለመዐት ፡ ወግድፋ ፡ ለቍጥዓ ፤\nወኢትቅናእ ፡ ከመ ፡ ታሕሥም ።\n9 እስመ ፡ እለ ፡ ያሕሥሙ ፡ ይሤረዉ ፤\nወእለሰ ፡ ይትዔገሥዎ ፡ ለእግዚአብሔር ፡ እሙንቱ ፡ ይወርስዋ ፡ ለምድር ፤\n10 ወዓዲ ፡ ኅዳጠ ፡ ወኢይሄሉ ፡ እንከ ፡ ኃጥእ ፤\nተኀሥሥ ፡ ወኢትረክብ ፡ መካኖ ።\n11 ወየዋሃንሰ ፡ ይወርስዋ ፡ ለምድር ፤\nወይትፌሥሑ ፡ በብዙኅ ፡ ሰላም ።\n12 ያስትሐይጾ ፡ ኃጥእ ፡ ለጻድቅ ፡\nወየሐቂ ፡ ስነኒሁ ፡ ላዕሌሁ ።\n13 ወእግዚአብሔርሰ ፡ ይስሕቆ ።\nእስመ፡ ያቀድም ፡ አእምሮ ፡ ከመ ፡ በጽሐ ፡ ዕለቱ ።\n14 ሰይፎሙ ፡ መልኁ ፡ ኃጥኣን ፡\nወወሰቁ ፡ ቀስቶሙ ፤\n15 ከመ ፡ ይቅትልዎ ፡ ለነዳይ ፡ ወለምስኪን ፡\nወከመ ፡ ይርግዝዎሙ ፡ ለርቱዓነ ፡ ልብ ።\n16 ሰይፎሙ ፡ ይባእ ፡ ውስተ ፡ ልቦሙ ፤\nወይትቀጥቀጥ ፡ አቅስቲሆሙ ።\n17 ይኄይስ ፡ ኅዳጥ ፡ ዘበጽድቅ ፤\nእምብዙኅ ፡ ብዕለ ፡ ኃጥኣን ።\n18 እስመ ፡ ይትቀጠቀጥ ፡ ኀይሎሙ ፡ ለኃጥኣን ፤\nያጸንዖሙ ፡ እግዚአብሔር ፡ ለጻድቃን ።\n19 ወያአምር ፡ እግዚአብሔር ፡ ፍኖተ ፡ ንጹሓን ፤\nወለዓለም ፡ ውእቱ ፡ ርስቶሙ ።\n20 ወኢይትኀፈሩ ፡ በመዋዕለ ፡ እኩያት ፤\nወይጸግቡ ፡ በመዋዕለ ፡ ረኃብ ።\nወኃጥኣንሰ ፡ ይትሐጐሉ ፡\n21 ወጸላእቱሰ ፡ ለእግዚአብሔር ፡ ሶበ ፡ ከብሩ ፡ ወተለዐሉ ፤\nየኀልቁ ፡ ወይጠፍኡ ፡ ከመ ፡ ጢስ ።\n22 ይትሌቃሕ ፡ ኃጥእ ፡ ወኢይፈዲ ፡\nወጻድቅሰ ፡ ይምሕር ፡ ወይሁብ ።\n23 እስመ ፡ እለ ፡ ይባርክዎ ፡ ይወርስዋ ፡ ለምድር ፤\nወእለሰ ፡ ይረግምዎ ፡ ይሤረዉ ።\n24 እምኀበ ፡ እግዚአብሔር ፡ ይጸንዕ ፡ ሑረቱ ፡ ለሰብእ ፤\nለዘይፈቅድ ፡ ፍኖቶ ፡ ፈድፋደ ።\n25 እመኒ ፡ ወድቀ ፡ ኢይደነግፅ ፤\nእስመ ፡ እግዚአብሔር ፡ ይሰውቆ ፡ እዴሁ ።\n26 ወርዘውኩሂ ፡ ወረሳእኩ ፤\nወጻድቅሰ ፡ ዘይትገደፍ ፡ ኢርኢኩ ፤\nወዘርዑኒ ፡ ኢይጼነስ ፡ እክለ ።\n27 ወኵሎ ፡ አሚረ ፡ ይምሕር ፡ ወይሌቅሕ ፤\nወዘርዑሂ ፡ ውስተ ፡ በረከት ፡ ይሄሉ ።\n28 ተገሕስ ፡ እምእኩይ ፡ ወግበር ፡ ሠናየ ፤\nወትነብር ፡ ለዓለመ ፡ ዓለም ።\n29 እስመ ፡ ጽድቀ ፡ ያፈቅር ፡ እግዚአብሔር ፡\nወኢይገድፎሙ ፡ ለጻድቃን ፤\nወለዓለም ፡ የዐቅቦሙ ፤\n30 ወይትቤቀሎሙ ፡ ለንጹሓን ፤\nወይሤሩ ፡ ዘርዖሙ ፡ ለኃጥኣን ።\n31 ወጻድቃንሰ ፡ ይወርስዋ ፡ ለምድር ፤\nወይነብሩ ፡ ውስቴታ ፡ ለዓለመ ፡ ዓለም ።\n32 አፉሁ ፡ ለጻድቅ ፡ ይትሜሀር ፡ ጥበበ ፤\nወልሳኑ ፡ ይነብብ ፡ ጽድቀ ።\n33 ሕገ ፡ አምላኩ ፡ ውስተ ፡ ልቡ ፤\nወኢይድኅፅ ፡ ሰኰናሁ ።\n34 ያስተሓይጾ ፡ ኃጥእ ፡ ለጻድቅ ፤\nወይፈቅድ ፡ ይቅትሎ ።\n35 ወኢየኀድጎ ፡ እግዚአብሔር ፡ ውስተ ፡ እዴሁ ፤\nወኢይመውኦ ፡ ሶበ ፡ ይትዋቀሡ ።\n36 ተዐገሶ ፡ ለእግዚአብሔር ፡ ወዕቀብ ፡ ፍኖቶ ፡\nወያዐብየከ ፡ ከመ ፡ ትረሳ ፡ ለምድር ፤\nወትሬኢ ፡ ከመ ፡ ይሠረዉ ፡ ኃጥኣን ።\n37 ርኢክዎ ፡ ለኃጥእ ፡ ዐቢየ ፤ ወተለዐለ ፡ ከመ ፡ አርዘ ፡ ሊባኖስ ።\n38 ወሶበ ፡ እገብእ ፡ ኀጣእክዎ ፤\nኀሠሥኩ ፡ ወኢረከብኩ ፡ መካኖ ።\n39 ዕቀብ ፡ የውሀተ ፡ ወትሬኢ ፡ ጽድቀ ፤\nእስመ ፡ ቦቱ ፡ ተረፈ ፡ ብእሴ ፡ ሰላም ።\n40 ወዐማፂያንሰ ፡ ይሤረዉ ፤\nወይሤረዉ ፡ ትራፋቲሆሙ ፡ ለኃጥኣን ።\n41 መድኀኒቶሙ ፡ ለጻድቃን ፡ እምኀበ ፡ እግዚአብሔር ፤\nወቀዋሚሆሙ ፡ ውእቱ ፡ በጊዜ ፡ መንዳቤሆሙ ።\n42 ይረድኦሙ ፡ እግዚአብሔር ፡ ወያድኅኖሙ ፤\nወያነግፎሙ ፡ እምእደ ፡ ኃጥኣን ፡ ወያድኅኖሙ ፤\nእስመ ፡ ተወከሉ ፡ ቦቱ ።"
  },
  {
    "page": 37,
    "content": "1 እግዚኦ ፡ በመዐትከ ፡ ኢትቅሥፈኒ ፤\nወበመቅሠፍትከ ፡ ኢትገሥጸኒ ።\n2 እስመ ፡ አሕጻከ ፡ ደጐጻኒ ፤\nወአጽናዕከ ፡ እዴከ ፡ ላዕሌየ ።\n3 ወአልቦ ፡ ፈውሰ ፡ ለሥጋየ ፡ እምገጸ ፡ መዐትከ ፤\nወአልቦ ፡ ሰላመ ፡ ለአዕጽምትየ ፡ እምገጸ ፡ ኀጢአትየ ።\n4 እስመ ፡ ኖኀ ፡ እምሥዕርትየ ፡ ጌጋይየ ፤\nከመ ፡ ጾር ፡ ክብድ ፡ ከብደ ፡ ላዕሌየ ።\n5 ጼአ ፡ ወባኍብኈ ፡ አዕጽምትየ ፡ እምገጸ ፡ እበድየ ።\n6 ሐርተምኩ ፡ ወተቀጻዕኩ ፡ ለዝሉፉ ፤\nወኵሎ ፡ አሚረ ፡ ትኩዝየ ፡ ኣንሶሱ ።\n7 እስመ ፡ ጸግበት ፡ ጽእለተ ፡ ነፍስየ ፤\nወኀጣእኩ ፡ ፈውሰ ፡ ለሥጋየ ።\n8 ደወይኩ ፡ ወሐመምኩ ፡ ፈድፋደ ፤\nወእጐሥዕ ፡ እምሐዘነ ፡ ልብየ ።\n9 በቅድሜከ ፡ ኵሉ ፡ ፍትወትየ ፤\nወገዓርየኒ ፡ ኢይትኀባእ ፡ እምኔከ ።\n10 ልብየኒ ፡ ደንገፀኒ ፡ ወኀይልየኒ ፡ ኀደገኒ ፤\nወብርሃነ ፡ አዕይንትየኒ ፡ ለከወኒ ።\n11 አዕርክትየኒ ፡ ወቢጽየኒ ፡ ዕድወ ፡ ኮኑኒ ፡ ሮዱኒ ፡ ወደበዩኒ ፤\n12 ወአዝማድየኒ ፡ ቀብፁኒ ፡ ወተናከሩኒ ።\nወተኀየሉኒ ፡ እለ ፡ የኀሥሥዋ ፡ ለነፍስየ ፤\n13 ወእለኒ ፡ ይፈቅዱ ፡ ሕማምየ ፡ ነበቡ ፡ ከንቶ ፤\nወኵሎ ፡ አሚረ ፡ ይመክሩ ፡ በቍፅር ፡ ያመነስዉኒ ።\n14 ወአንሰ ፡ ከመ ፡ ጽሙም ፡ ዘኢይሰምዕ ፤\nወከመ ፡ በሃም ፡ ዘኢይከሥት ፡ አፉሁ ።\n15 ወኮንኩ ፡ ከመ ፡ ብእሲ ፡ ዘኢይሰምዕ ፤\nወከመ ፡ ዘኢይክል ፡ ተናግሮ ፡ በአፉሁ ።\n16 እስመ ፡ ኪያከ ፡ ተወከልኩ ፡ እግዚኦ ፤\nአንተ ፡ ስምዐኒ ፡ እግዚኦ ፡ አምላኪየ ።\n17 እስመ ፡ እቤ ፡ ኢትረስየኒ ፡ ስላተ ፡ ጸላእየ ፤\nወእመኒ ፡ ድኅፀ ፡ ሰኰናየ ፡ ያዐብዩ ፡ አፉሆሙ ፡ ላዕሌየ ።\n18 እስመ ፡ ሊተሰ ፡ አጽንሑኒ ፡ ይቅሥፉኒ ፤\nወቍስልየኒ ፡ ቅድሜየ ፡ ውእቱ ፡ በኵሉ ፡ ጊዜ ።\n19 ወእነግር ፡ ጌጋይየ ፤\nወእቴክዝ ፡ በእንተ ፡ ኀጢአትየ ።\n20 ጸላእትየሰ ፡ ሕያዋን ፡ ወይኄይሉኒ ፤\nወበዝኁ ፡ እለ ፡ በዐመፃ ፡ ይጸልኡኒ ።\n21 እለ ፡ ይፈድዩኒ ፡ እኪተ ፡ ህየንተ ፡ ሠናይት ፡\nወያስተዋድዩኒ ፡ በተሊወ ፡ ጽድቅ ።\nወገደፉ ፡ እኅዋሆሙ ፡ ከመ ፡ በድን ፡ ርኩስ ።\n22 አንተ ፡ ኢትግድፈኒ ፡ እግዚኦ ፡ አምላኪየ ፡ ወኢትርሕቅ ፡ እምኔየ ።\nወነጽር ፡ ውስተ ፡ ረዱኦትየ ፤ እግዚኦ ፡ አምላከ ፡ መድኀኒትየ ።"
  },
  {
    "page": 38,
    "content": "1 እቤ ፡ አዐቅብ ፡ አፉየ ፡ ከመ ፡ ኢይስሐት ፡ በልሳንየ ፤\n2 ወአንበርኩ ፡ ዐቃቤ ፡ ለአፉየ ፤\nሶበ ፡ ይትቃወሙኒ ፡ ኃጥኣን ፡ ቅድሜየ ።\n3 ተጸመምኩ ፡ ወአትሐትኩ ፡ ርእስየ ፡\nወአርመምኩ ፡ ለሠናይ ፤\nወተሕደሰኒ ፡ ቍስልየ ።\n4 ወሞቀኒ ፡ ልብየ ፡ በውስጤየ ፡\nወነደ ፡ እሳት ፡ እምአንብቦትየ ፤ ወእቤ ፡ በልሳንየ ።\n5 ንግረኒ ፡ እግዚኦ ፡ ደኃሪትየ ፡\n6 ምንት ፡ እማንቱ ፡ ኈልቆን ፡ ለመዋዕልየ ፡\nከመ ፡ ኣእምር ፡ ለምንት ፡ እዴኀር ፡ አነ ።\n7 ናሁ ፡ ብሉያተ ፡ረሰይኮነ ፡ ለመዋዕልየ ፡\nወአካልየኒ ፡ ወኢከመ ፡ ምንት ፡ በቅድሜከ ፤\n8 ወባሕቱ ፡ ከንቱ ፡ ኵሉ ፡ ደቂቀ ፡ እጓለ ፡ እመሕያው ።\n9 ወከመ ፡ ጽላሎት ፡ ያንሶሱ ፡ ኵሉ ፡ ሰብእ ፡\nወባሕቱ ፡ ከንቶ ፡ ይትሀወኩ ፤\n10 ይዘግቡ ፡ ወኢያአምሩ ፡ ለዘ ፡ ያስተጋብኡ ።\n11 ወይእዜኒ ፡ መኑ ፡ ተስፋየ ፡ አኮኑ ፡ እግዚአብሔር ፤\nወትዕግስትየኒ ፡ እምኅቤከ ፡ ውእቱ ።\n12 ወእምኵሉ ፡ ኀጢአትየ ፡ አድኅነኒ ፤\nወረሰይከኒ ፡ ጽእለተ ፡ ለአብዳን ።\n13 ተጸመምኩ ፡ ወኢከሠትኩ ፡ አፉየ ፤\nእስመ ፡ አንተ ፡ ፈጠርከኒ ።\nአርሕቅ ፡ እምኔከ ፡ መቅሠፍተከ ፤\n14 እስመ ፡ እምጽንዐ ፡ እዴከ ፡ ኀለቁ ፡ አነ ።\nበተግሣጽከ ፡ በእንተ ፡ ኀጢአቱ ፡ ተዛለፍኮ ፡ ለሰብእ ፡\n15 ወመሰውካ ፡ ከመ ፡ ሳሬት ፡ ለነፍሱ ፤\nወባሕቱ ፡ ከንቶ ፡ ይትሀወኩ ፡ ኵሉ ፡ ሰብእ ።\n16 ስምዐኒ ፡ እግዚኦ ፡ ጸሎትየ ፡ ወስእለትየ ፡\nወአፅምአኒ ፡ አንብዕየ ፡ ወኢትጸመመኒ ፤\nእስመ ፡ ፈላሲ ፡ አነ ፡ ውስተ ፡ ምድር ፤\nወነግድ ፡ ከመ ፡ ኵሉ ፡ አበውየ ።\n17 ሥኅተኒ ፡ ከመ ፡ ኣዕርፍ ፤\nዘእንበለ ፡ እሖር ፡ ኀበ ፡ ኢይገብእ ።"
  },
  {
    "page": 39,
    "content": "1 ጸኒሐ ፡ ጸናሕክዎ ፡ ለእግዚአብሔር ፤\nሰምዐኒ ፡ ወተመይጠኒ ፡\n2 ወሰምዐኒ ፡ ቃለ ፡ ስእለትየ ።\nወአውፅአኒ ፡ እምዐዘቅተ ፡ ሕርትምና ፡\nወእምጽብረ ፡ ዐምዓም ፤\n3 ወአቀሞኒ ፡ ውስተ ፡ ኰኵሕ ፡ ለእገርየ ፡\nወአጽንዖኒ ፡ ለመካይድየ ።\n4 ወወደየ ፡ ውስተ ፡ አፉየ ፡ ስብሓተ ፡ ሐዲሰ ፡\nስብሓቲሁ ፡ ለአምላክነ ፤\n5 ይርአዩ ፡ ብዙኃን ፡ ወይፍርሁ ፤\nወይትወከሉ ፡ በእግዚአብሔር ።\n6 ብፁዕ ፡ ብእሲ ፡ ዘስመ ፡ እግዚአብሔር ፡ ትውክልቱ ፤\nወዘኢነጸረ ፡ ውስተ ፡ ከንቱ ፡ ውስተ ፡ መዐት ፡ ወሐሰት ።\n7 ብዙኀ ፡ ገበርከ ፡ እግዚኦ ፡ አምላኪየ ፡ መንክረከ ፡\nወአልቦ ፡ ዘይመስሎ ፡ ለሕሊናከ ፤\n8 አይደዕኩ ፡ ወነገርኩ ፡ ወበዝኃ ፡ እምኈልቍ ።\n9 መሥዋዕተ ፡ ወቍርባነ ፡ ኢፈቀድከ ፡\nሥጋሰ ፡ አንጽሕ ፡ ሊተ ፤\n10 መሥዋዕተ ፡ ዘበእንተ ፡ ኃጢአት ፡ ኢሠመርከ ።\nውእቱ ፡ ጊዜ ፡ እቤ ፡ ነየ ፡ መጻእኩ ፤\n11 ውስተ ፡ ርእሰ ፡ መጽሐፍ ፡ ተጽሕፈ ፡ በእንቲአየ ።\nከመ ፡ እንግር ፡ ፈቃደከ ፡ መከርኩ ፡ አምላኪየ ፤\nወሕግከኒ ፡ በማእከለ ፡ ከርሥየ ።\n12 ዜነውኩ ፡ ጽድቀ ፡ በማኅበር ፡ ዐቢይ ፡\nናሁ ፡ ኢከላእኩ ፡ ከናፍርየ ፤\nእግዚኦ ፡ ለሊከ ፡ ታአምር ፡ ጽድቅየ ።\n13 ኢኀባእኩ ፡ ውስተ ፡ ልብየ ፡ ርትዐከ ፤\nወነገርኩ ፡ አድኅኖተከ ፤\n14 ወኢሰወርኩ ፡ ሣህለከ ፡ ወምሕረትከ ፡ እማኅበር ፡ ዐቢይ ።\n15 አንተ ፡ እግዚኦ ፡ ኢታርሕቅ ፡ ሣህለከ ፡ እምኔየ ፤\nምሕረትከ ፡ ወጽድቅከ ፡ ዘልፈ ፡ ይርከባኒ ።\n16 እስመ ፡ ረከበተኒ ፡ እኪት ፡ እንተ ፡ አልባቲ ፡ ኈልቈ ፡\nወተራከባኒ ፡ ኃጣውእየ ፡ ወስእንኩ ፡ ነጽሮ ፤\n17 ወበዝኃ ፡ እምሥዕርተ ፡ ርእስየ ፤ ልብየኒ ፡ ኀደገኒ ።\n18 ሥመር ፡ እግዚኦ ፡ ከመ ፡ ታድኅነኒ ፤\nእግዚኦ ፡ ነጽር ፡ ውስተ ፡ ረዲኦትየ ።\n19 ይትኀፈሩ ፡ ወይኅሰሩ ፡ ኅቡረ ፡ እለ ፡ ይፈቅዱ ፡ ያእትትዋ ፡ ለነፍስየ ፡\n20 ለይግብኡ ፡ ድኅሬሆሙ ፡ ወይትኀፈሩ ፡ እለ ፡ ይፈቅዱ ፡ ሊተ ፡ እኩየ ።\n21 ወይትፈደዩ ፡ በጊዜሃ ፡ ኀሳሮሙ ፤ እለ ፡ ይብሉኒ ፡ እንቋዕ ፡ እንቋዕ ።\n22 ለይትፈሥሑ ፡ ወይትሐሰዩ ፡ ብከ ፡ ኵሎሙ ፡ እለ ፡ የኀሡከ ፡ እግዚኦ ።\nወይበሉ ፡ ዘልፈ ፡ ዐቢይ ፡ እግዚአብሔር ፤\nእለ ፡ ይፈቅዱ ፡ አድኀኖተከ ፡ በኵሉ ፡ ጊዜ ።\n23 አንሰ ፡ ነዳይ ፡ ወምስኪን ፡ እነ ፡\nወእግዚአብሔር ፡ ይሔሊ ፡ ሊተ ፤\n24 ረዳእየ ፡ ወመድኀንየ ፡ አንተ ፡ አምላኪየ ፡ ወኢትጐንዲ ።"
  },
  {
    "page": 40,
    "content": "1 ብፁዕ ፡ ዘይሌቡ ፡ ላዕለ ፡ ነዳይ ፡ ወምስኪን ፤\nእምዕለት ፡ እኪተ ፡ ያድኅኖ ፡ እግዚአብሔር ።\n2 እግዚአብሔር ፡ ያዐቅቦ ፡ ወያሐይዎ ፡ ወያበጽዖ ፡ ዲበ ፡ ምድር ፤\nወኢያገብኦ ፡ ውስተ ፡ እደ ፡ ጸላኢሁ ።\n3 እግዚአብሔር ፡ ይረድኦ ፡ ውስተ ፡ ዐራተ ፡ ሕማሙ ፤\nወይመይጥ ፡ ሎቱ ፡ ኵሎ ፡ ምስካቤሁ ፡ እምደዌሁ ።\n4 አንሰ ፡ እቤ ፡ እግዚኦ ፡ ተሣሀለኒ ፤\nወስረይ ፡ ላቲ ፡ ለነፍስየ ፡ እስመ ፡ አበስኩ ፡ ለከ ።\n5 ጸላእትየሰ ፡ እኩየ ፡ ይቤሉ ፡ ላዕሌየ ፤\nማእዜ ፡ ይመውት ፡ ወይሰዐር ፡ ስሙ ።\n6 ወይባእ ፡ ወይርአይ ፡ ዘከንቶ ፡ ይነብብ ፡\nልቡ ፡ አስተጋብአ ፡ ኃጢአተ ፡ ላዕሌሁ ፤\n7 ይወፅእ ፡ አፍአ ፡ ወይትናገር ።\n8 ወየኀብር ፡ ላዕሌየ ፡ ወይትቃጸቡኒ ፡ ኵሎሙ ፡ ጸላእትየ ፤\nወይመክሩ ፡ እኩየ ፡ ላዕሌየ ፤\n9 ነገረ ፡ ጌጋየ ፡ አውፅኡ ፡ ላዕሌየ ፤\nዘኖመሰ ፡ ኢይነቅህኑ ፡ እንከ ።\n10 ብእሴ ፡ ሰላምየ ፡ ዘኪያሁ ፡ እትአመን ፡\nዘይሴስይ ፡ እክልየ ፤ አንሥአ ፡ ሰኰናሁ ፡ ላዕሌየ ።\n11 እንተ ፡ እግዚኦ ፡ ተሣሀለኒ ፡ ወአንሥአኒ ፡ እፍድዮሙ ።\n12 ወበእንተዝ ፡ አእመርኩ ፡ ከመ ፡ ሠመርከኒ ፤\nወኢተፈሥሑ ፡ ጸላእትየ ፡ ላዕሌየ ።\n13 ወሊተሰ ፡ በእንተ ፡ የዋሀትየ ፡ ተወከፍከኒ ፤\nወአጽናዕከኒ ፡ ቅድሜከ ፡ ለዓለም ።\n14 ይትባረክ ፡ እግዚአብሔር ፡ አምላከ ፡ እስራኤል ፡\nእምይእዜ ፡ ወእስከ ፡ ለዓለም ፤ ለይኩን ፡ ለይኩን ።"
  },
  {
    "page": 41,
    "content": "1 ከመ ፡ ያፈቅር ፡ ኀየል ፡ ኀበ ፡ አንቅዕተ ፡ ማያት ፤\nከማሁ ፡ ታፈቅር ፡ ነፍስየ ፡ ኀበ ፡ እግዚአብሔር ።\n2 ጸምአት ፡ ነፍስይ ፡ ኀበ ፡ አምላኪየ ፡ ሕያው ፤\nማእዜ ፡ እበጽሕ ፡ ወእሬኢ ፡ ገጾ ፡ ለአምላኪየ ።\n3 ሲሳየ ፡ ኮነኒ ፡ አንብዕየ ፡ መዐልተ ፡ ወሌሊተ ፤\nእስመ ፡ ይብሉኒ ፡ ኵሎ ፡ አሚረ ፡ አይቴ ፡ ውእቱ ፡ አምላክከ ።\n4 ዘንተ ፡ ተዘኪርየ ፡ ተክዕወት ፡ ነፍስየ ፡ በላዕሌየ ፡\nእስመ ፡ እበውእ ፡ ውስተ ፡ መካነ ፡ ማኅደረ ፡ ስብሐት ፡ ቤተ ፡ እግዚአብሔር ፤\n5 በቃለ ፡ አሚን ፡ ወትፍሥሕት ፡ ደምፁ ፡ እለ ፡ ይገብሩ ፡ በዓለ ።\n6 ለምንት ፡ ትቴክዚ ፡ ነፍስየ ፡ ወለምንት ፡ ተሀውክኒ ፤\n7 እመኒ ፡ በእግዚአብሔር ፡ ከመ ፡ እገኒ ፡ ሎቱ ፤\nመድኀኔ ፡ ገጽየ ፡ አምላኪየ ።\n8 ተሀውከት ፡ ነፍስየ ፡ በላዕሌየ ፤\nበእንተዝ ፡ እዜከረከ ፡ እግዚኦ ፡\nበምድረ ፡ ዮርዳኖስ ፡ በአርሞንኤም ፡ በደብር ፡ ንኡስ ።\n9 ቀላይ ፡ ለቀላይ ፡ ትጼውዓ ፡ በቃለ ፡ አስራቢከ ፤\n10 ኵሉ ፡ ማዕበልከ ፡ ወሞገድከ ፡ እንተ ፡ ላዕሌየ ፡ ኀለፈ ።\n11 መዐልተ ፡ ይኤዝዝ ፡ እግዚአብሔር ፡ ሣህሎ ፡ ወሌሊተ ፡ ይነብር ፤\n12 እምኀቤየ ፡ ብፅአተ ፡ ሕይወትየ ፡ ለእግዚአብሔር ።\nእብሎ ፡ ለእግዚአብሔር ፡ አምላኪየ ፡ አንተ ፡ ለምንት ፡ ትረስዐኒ ፤\n13 ለምንት ፡ ተኀድገኒ ፡ ወለምንት ፡ ትኩዝየ ፡ አንሶሱ ፡\nሶበ ፡ ያመነድቡኒ ፡ ፀርየ ።\n14 ወያጸንጵዉኒ ፡ አዕጽምትየ ፡\nወይጼእሉኒ ፡ ኵሎሙ ፡ ጸላእትየ ፤\n15 እስመ ፡ ይብሉኒ ፡ ኵሎ ፡ አሚረ ፡ አይቴ ፡ ውእቱ ፡ አምላክከ ።\nለምንት ፡ ትቴክዚ ፡ ነፍስየ ፡ ወለምንት ፡ ተሀውክኒ ፤\n16 እመኒ ፡ በእግዚአብሔር ፡ ከመ ፡ እገኒ ፡ ሎቱ ፤\nመድኀኔ ፡ ገጽየ ፡ አምላኪየ ።"
  },
  {
    "page": 42,
    "content": "1 ፍታሕ ፡ ሊተ ፡ እግዚኦ ፡ ወተበቀል ፡ በቀልየ ፡\nእምሕዝብ ፡ ውፁኣን ፡ እምጽድቅ ፤\nእምብእሲ ፡ ዐማፂ ፡ ወጽልሕው ፡ ባልሐኒ ፡\n2 እስመ ፡ አንተ ፡ አምላኪየ ፡ ወኀይልየ ፡ ለምንት ፡ ተኀድገኒ ፤\nወለምንት ፡ ትኩዝየ ፡ ኣንሶሱ ፡ ሶበ ፡ ያመነድቡኒ ፡ ፀርየ ።\n3 ፈኑ ፡ ብርሃነከ ፡ ወጽድቀከ ፡\nእማንቱ ፡ ይምርሓኒ ፤ ወይስዳኒ ፡ ደብረ ፡ መቅደስከ ፡\nወውስተ ፡ አብያቲከ ፡ እግዚኦ ።\n4 ወእበውእ ፡ ኀበ ፡ ምሥዋዒሁ ፡ ለእግዚአብሔር ፡\nኀበ ፡ አምላኪየ ፡ ዘአስተፈሥሓ ፡ ለውርዙትየ ፤\n5 እገኒ ፡ ለከ ፡ አምላኪየ ፡ በመሰንቆ ።\nለምንት ፡ ትቴክዚ ፡ ነፍስየ ፡ ወለምንት ፡ ተሀውክኒ ፤\n6 እመኒ ፡ በእግዚአብሔር ፡ ከመ ፡ እገኒ ፡ ሎቱ ፡\nወድኀኔ ፡ ገጽየ ፡ አምላኪየ ።"
  },
  {
    "page": 43,
    "content": "1 እግዚኦ ፡ ሰማዕነ ፡ በእዘኒነ ፡\nወአበዊነሂ ፡ ዜነዉነ ።\n2 ግብረ ፡ ዘገበርከ ፡ በመዋዕሊሆሙ ፡ በመዋዕለ ፡ ትካት ።\n3 እዴከ ፡ ሠረወቶሙ ፡ ለፀር ፡ ወተከልከ ፡ ኪያሆሙ ፤\nሣቀይኮሙ ፡ ለአሕዛብ ፡ ወሰደድኮሙ ።\n4 ዘአኮ ፡ በኲናቶሙ ፡ ወረስዋ ፡ ለምድር ፡\nወመዝራዕቶሙ ፡ ኢያድኀኖሙ ፤\n5 ዘእንበለ ፡ የማንከ ፡ ወመዝራዕትከ ፡ ወብርሃነ ፡ ገጽከ ፡\nእስመ ፡ ተሣሀልኮሙ ።\n6 አንተ ፡ ውእቱ ፡ ንጉሥየ ፡ ወአምላኪየ ፤\nዘአዘዝከ ፡ መድኀኒቶ ፡ ለያዕቆብ ።\n7 ብከ ፡ ንወግኦሙ ፡ ለኵሎሙ ፡ ፀርነ ፤\nወበስምከ ፡ ናኀስሮሙ ፡ ለእለ ፡ ቆሙ ፡ ላዕሌነ ።\n8 ዘአኮ ፡ በቀስትየ ፡ እትአመን ፤\nወኲናትየኒ ፡ ኢይድኀነኒ ።\n9 ወአድኀንከነ ፡ እምእለ ፡ ሮዱነ ፤\nወአስተኀፈርኮሙ ፡ ለኵሎሙ ፡ ጸላእትነ ።\n10 በእግዚአብሔር ፡ ንከብር ፡ ኵሎ ፡ አሚረ ፤\nወለስምከ ፡ ንገኒ ፡ ለዓለም ።\n11 ይእዜሰ ፡ ገደፍከነ ፡ ወአስተኀፈርከነ ፤\nወኢትወፅእ ፡ አምላክነ ፡ ምስለ ፡ ኀይልነ ፡\n12 ወአግባእከነ ፡ ድኅሬነ ፡ ኀበ ፡ ፀርነ ፤\nወተማሰጡነ ፡ ጸላእትነ ።\n13 ወወሀብከነ ፡ ይብልዑነ ፡ ከመ ፡ አባግዕ ፤\nወዘረውከነ ፡ ውስተ ፡ አሕዛብ ።\n14 መጦከ ፡ ሕዝበከ ፡ ዘእንበለ ፡ ሤጥ ፤\nወአልቦ ፡ ብዝኀ ፡ ለይባቤነ ።\n15 ረሰይከነ ፡ ጽእለተ ፡ ለጎርነ ፤\nሠሓቀ ፡ ወሥላቀ ፡ ለአድያሚነ ።\n16 ወረሰይከነ ፡ አምሳለ ፡ ለአሕዛብ ፤\nወሑስተ ፡ ርእስ ፡ ለሕዝብ ።\n17 ኵሎ ፡ አሚረ ፡ ቅድሜየ ፡ ውእቱ ፡ ኀፍረትየ ፤\nወከደነኒ ፡ ኀፍረተ ፡ ገጽየ ።\n18 እምቃለ ፡ ዘይጽእል ፡ ወይዘረኪ ፤\nእምገጸ ፡ ፀራዊ ፡ ዘይረውድ ።\n19 ዝንቱ ፡ ኵሉ ፡ በጽሐ ፡ ላዕሌነ ፡ ወኢረሳዕናከ ፡\nወኢዐመፅነ ፡ ኪዳነከ ።\n20 ወኢገብአ ፡ ድኀሬሁ ፡ ልብነ ፤\nወኢተግሕሠ ፡ አሰርነ ፡ እምፍኖትከ ።\n21 እስመ ፡ አሕመምከነ ፡ በብሔር ፡ እኩይ ፤\nወደፈነነ ፡ ጽላሎተ ፡ ሞት ።\n22 ሶበሁ ፡ ረሳዕነ ፡ ስሞ ፡ ለአምላክነ ፤\nወሶበሁ ፡ አንሣእነ ፡ እደዊነ ፡ ኀበ ፡ አምላክ ፡ ነኪር ።\n23 አኮኑ ፡ እግዚአብሔር ፡ እምተኃሠሦ ፡ ለዝንቱ ፤\nእስመ ፡ ውእቱ ፡ ያአምር ፡ ኀቡኣተ ፡ ልብ ።\n24 እስመ ፡ በእንቲአከ ፡ ይቀትሉነ ፡ ኵሎ ፡ አሚረ ፡\nወኮነ ፡ ከመ ፡ አባግዕ ፡ ዘይጠብሑ ።\n25 ንቃህ ፡ እግዚኦ ፡ ለምንት ፡ ትነውም ፡\nተንሥእ ፡ ወኢትግድፈነ ፡ ለዝሉፉ ።\n26 ወለምንት ፡ ትመይጥ ፡ ገጸከ ፡ እምኔነ ፤\nወትረስዐነ ፡ ሕማመነ ፡ ወተጽናሰነ ።\n27 እስመ ፡ ኀስረት ፡ ውስተ ፡ ምድር ፡ ነፍስነ ፤\nወጠግዐት ፡ በምድር ፡ ከርሥነ ።\n28 ተንሥእ ፡ እግዚኦ ፡ ርድአነ ፤\nወአድኅነነ ፡ በእንተ ፡ ስምከ ።"
  },
  {
    "page": 44,
    "content": "1 ጐሥዐ ፡ ልብየ ፡ ቃለ ፡ ሠናየ ፡\nአነ ፡ ኣየድዕ ፡ ግብርየ ፡ ለንጉሥ ፤\n2 ከመ ፡ ቀለመ ፡ ጸሓፊ ፡ ዘጠበጠበ ፡ ይጽሕፍ ፡ ልሳንየ ።\n3 ይሤኒ ፡ ላሕዩ ፡ እምውሉደ ፡ እጓለ ፡ እመሕያው ፡\nተክዕወ ፡ ሞገስ ፡ እምከናፍሪከ ፤\nበእንተዝ ፡ ባረከከ ፡ እግዚአብሔር ፡ ለዓለም ።\n4 ቅንት ፡ ሰይፈከ ፡ ኀይል ፡ ውስተ ፡ ሐቌከ ፤\n5 በሥንከ ፡ ወበላሕይከ ።\nአርትዕ ፡ ተሠራሕ ፡ ወንገሥ ፡\n6 በእንተ ፡ ጽድቅ ፡ ወርትዕ ፡ ወየዋሃት ፤\nወይመርሐከ ፡ ስብሐተ ፡ የማንከ ።\n7 አሕጻከ ፡ ስሑል ፡ ኀያል ፡\nአሕዛብ ፡ ይወድቁ ፡ ታሕቴከ ፤\nውስተ ፡ ልቦሙ ፡ ለጸላእተ ፡ ንጉሥ ።\n8 ወንበርከ ፡ እግዚኦ ፡ ለዓለመ ፡ ዓለም ፤\nበትረ ፡ ጽድቅ ፡ በትረ ፡ መንግሥትከ ።\n9 አፍቀርከ ፡ ጽድቀ ፡ ወዐመፃ ፡ ጸላእከ ፡\nበእንተዝ ፡ ቀብአከ ፡ እግዚአብሔር ፡ አምላክከ ፤\nቅብአ ፡ ትፍሥሕት ፡ እምእለ ፡ ከማከ ።\n10 ከርቤ ፡ ወቀንአተ ፡ ወሰሊኆት ፡ እምነ ፡ አልባሲከ ፤\nእምክቡዳነ ፡ አቅርንት ፡ ዘእምኔሆሙ ፡ አስተፈሥሓከ ፡\nአዋልደ ፡ ነገሥት ፡ ለክብርከ ፤\n11 ወትቀውም ፡ ንግሥት ፡ በየማንከ ፡\nበአልባሰ ፡ ወርቅ ፡ ዑጽፍት ፡ ወሑብርት ።\n12 ስምዒ ፡ ወለትየ ፡ ወርእዪ ፡ ወአፅምዒ ፡ እዝነኪ ፤\nወርስዒ ፡ ሕዝበኪ ፡ ወቤተ ፡ አቡኪ ።\n13 እስመ ፡ ፈተወ ፡ ንጉሥ ፡ ሥነኪ ፤\nእስመ ፡ ውእቱ ፡ እግዚእኪ ።\n14 ወይሰግዳ ፡ ሎቱ ፡ አዋልደ ፡ ጠሮስ ፡ በአምኃ ፡\nወለገጽኪ ፡ ይትመሀለሉ ፡ ኵሎሙ ፡ አሕዛብ ፡ ብዑላነ ፡ ምድር ።\n15 ኵሉ ፡ ክብራ ፡ ለወለተ ፡ ንጉሥ ፡ ሐሴቦን ፤\nበዘአዝፋረ ፡ ወርቅ ፡ ዑጽፍት ፡ ወሑብርት ።\n16 ወይወስዱ ፡ ለንጉሥ ፡ ደናግለ ፡ ድኅሬሃ ፤\nወቢጻሂ ፡ ይወስዱ ፡ ለከ ።\n17 ወይወስድዎን ፡ በትፍሥሕት ፡ ወበሐሤት ፤\nወያበውእዎን ፡ ውስተ ፡ ጽርሕ ፡ ንጉሥ ።\n18 ህየንተ ፡ አበዊኪ ፡ ተወልዱ ፡ ለኪ ፡ ደቂቅ ፤\nወትሠይምዮሙ ፡ መላእክተ ፡ ለኵሉ ፡ ምድር ።\n19 ወይዘከሩ ፡ ስመኪ ፡ በኵሉ ፡ ትውልደ ፡ ትውልድ ፤\n20 በእንተዝ ፡ ይገንዩ ፡ ለከ ፡ አሕዛብ ፡ እግዚኦ ፡\nለዓለም ፡ ወለዓለመ ፡ ዓለም ።"
  },
  {
    "page": 45,
    "content": "1 አምላክነሰ ፡ ኀይልነ ፡ ወጸወንነ ፤\nወረዳኢነ ፡ ውእቱ ፡ በምንዳቤነ ፡ ዘረከበነ ፡ ፈድፋደ ።\n2 በእንተዝ ፡ ኢንፈርህ ፡ ለእመ ፡ አድለቅለቀት ፡ ምድር ፤\nወእመኒ ፡ ፈለሱ ፡ አድባር ፡ ውስተ ፡ ልብ ፡ ባሕር ።\n3 ደምፁ ፡ ወተሐመጉ ፡ ማያቲሆሙ ፤\nወአድለቅለቁ ፡ አድባር ፡ እምኀይሉ ።\n4 ፈለግ ፡ ዘይውሕዝ ፡ ያስተፌሥሕ ፡ ሀገረ ፡ እግዚአብሔር ፤\nቀደሰ ፡ ማኅድሮ ፡ ልዑል ።\n5 እግዚአብሔር ፡ ውስተ ፡ ማእከላ ፡ ኢትትሀወክ ፤\nወይረድኣ ፡ እግዚአብሔር ፡ ፍጹመ ።\n6 ደንገፁ ፡ አሕዛብ ፡ ወተመይጡ ፡ ነገሥት ፤\nወሀበ ፡ ቃሎ ፡ ልዑል ፡ ወአድለቅለቀት ፡ ምድር ።\n7 እግዚኦ ፡ ኀያላን ፡ ምስሌነ ፤\nወምስካይነ ፡ አምላኩ ፡ ለያዕቆብ ።\n8 ንዑ ፡ ወትርአዩ ፡ ገብሮ ፡ ለእግዚአብሔር ፤\nዘገብረ ፡ መንክረ ፡ በዲበ ፡ ምድር ።\nይስዕር ፡ ፀብአ ፡ እስከ ፡ አጽናፈ ፡ ምድር ፤\n9 ይሰብር ፡ ቀስተ ፡ ወይቀጠቅጥ ፡ ወልታ ፡\nወያውዒ ፡ በእሳት ፡ ንዋየ ፡ ሐቅል ።\n10 አስተርክቡ ፡ ወአእምሩ ፡ ከመ ፡ አነ ፡ ውእቱ ፡ እግዚአብሔር ፤\nተለዐልኩ ፡ እምአሕዛብ ፡ ወተለዐልኩ ፡ እምድር ።\n11 እግዚአ ፡ ኀያላን ፡ ምስሌነ ፤\nወምስካይነ ፡ አምላኩ ፡ ለያዕቆብ ።"
  },
  {
    "page": 46,
    "content": "1 ኵልክሙ ፡ አሕዛብ ፡ ጥፍሑ ፡ እደዊክሙ ፤\nወየብቡ ፡ ለእግዚአብሔር ፡ በቃለ ፡ ትፍሥሕት ።\n2 እስመ ፡ ልዑል ፡ ወግሩም ፡ እግዚአብሔር ፤\nወንጉሥ ፡ ዐቢይ ፡ ውእቱ ፡ ዲበ ፡ ኵሉ ፡ ምድር ።\n3 አግረረ ፡ ለነ ፡ አሕዛብ ፡ ወሕዘበ ፡ ታሕተ ፡ እገሪነ ፡\n4 ወኀረየነ ፡ ሎቱ ፡ ለርስቱ ፤\nሥኖ ፡ ለያዕቆብ ፡ ዘአፍቀረ ።\n5 ዐርገ ፡ እግዚአብሔር ፡ በይባቤ ፤\nወእግዚእነ ፡ በቃለ ፡ ቀርን ።\n6 ዘምሩ ፡ ለአምላክነ ፡ ዘምሩ ፤ ዘምሩ ፡ ለንጉሥነ ፡ ዘምሩ ።\n7 እስመ ፡ ንጉሥ ፡ እግዚአብሔር ፡ ለኵሉ ፡ ምድር ፡\nዘምሩ ፡ ልብወ ።\n8 ነግሠ ፡ እግዚአብሔር ፡ ላዕለ ፡ ኵሉ ፡ አሕዛብ ፤\nእግዚአብሔርሰ ፡ ይነብር ፡ ዲበ ፡ መንበሩ ፡ ቅዱስ ።\n9 መላእክተ ፡ አሕዛብ ፡ ተጋብኡ ፡ ምስለ ፡ አምላከ ፡ አብርሃም ፤\nእስመ ፡ ለእግዚአብሔር ፡ ጽኑዓነ ፡ ምድር ፡ ፈድፋደ ፡ ተለዐሉ ።"
  },
  {
    "page": 47,
    "content": "1  ዐቢይ ፡ እግዚአብሔር ፡ ወብዙኅ ፡ አኰቴቱ ፤\nበሀገረ ፡ አምላክነ ፡ በደብረ ፡ መቅደሱ ።\n2  ዘይዔዝዝ ፡ ትፍሥሕተ ፡ ለኰሉ ፡ ምድር ፤\nአድባረ ፡ ጽዮን ፡ በገቦ ፡ መስዕ ፡\nሀገሩ ፡ ለንጉሥ ፡ ዐቢይ ።\n3  እግዚአብሔር ፡ ያአምር ፡ ክበዲሃ ፡ ሶበ ፡ ተመጠውዋ ።\n4  እስመ ፡ ናሁ ፡ ነገሥተ ፡ ምድር ፡ ተጋብኡ ፤ ወመጽኡ ፡ ኅቡረ ።\n5  እሙንቱሰ ፡ ዝንተ ፡ ርእዮሙ ፡ አንከሩ ፤\nደንገፁ ፡ ወፈርሁ ።\n6  ወአኀዞሙ ፡ ረዐድ ፡\nወሐሙ ፡ በህየ ፡ ከመ ፡ እንተ ፡ ትወልድ ።\nበነፋስ ፡ ኀያል ፡ ትቀጠቅጦን ፡ ለአሕማረ ፡ ተርሴስ ።\n7  በከመ ፡ ሰማዕነ ፡ ከማሁ ፡ ርኢነ ፡\nበሀገረ ፡ እግዚአ ፡ ኀያላን ፡ በሀገረ ፡ አምላክነ ፤\nእግዚአብሔር ፡ ሳረራ ፡ ለዓለም ።\n8  ተወከፍነ ፡ እግዚኦ ፡ ሣህለከ ፡ በማእከለ ፡ ሕዝብከ ።\n9  ወበከመ ፡ ስምከ ፡ ከማሁ ፡ ስብሐቲከ ፡ በኵሉ ፡ አጽናፈ ፡ ምድር ፤\nጽድቅ ፡ ምሉእ ፡ የማንከ ።\n10  ይትፌሥሓ ፡ አድባረ ፡ ጽዮን ፡ ወይትሐሠያ ፡ አዋልደ ፡ ይሁዳ ፤\nበእንተ ፡ ፍትሕከ ፡ እግዚኦ ።\n11  ዕግትዋ ፡ ለጽዮን ፡ ወሕቀፍዋ ፤\nወተናገሩ ፡ በውስተ ፡ መኃፍዲሃ ።\n12  ደዩ ፡ ልበክሙ ፡ ውስተ ፡ ኀይላ ፤\nወትትካፈልዎ ፡ ለክበዲሃ ፤\nከመ ፡ ትንግሩ ፡ ለካልእ ፡ ትውልድ ።\n13  ከመ ፡ ዝንቱ ፡ ውእቱ ፡ አምላክነ ፡\nለዓለም ፡ ወለዓለመ ፡ ዓለም ፤\n14  ወውእቱ ፡ ይሬዕየነ ፡ እስከ ፡ ለዓለም ።"
  },
  {
    "page": 48,
    "content": "1  ስምዑ ፡ ዝንተ ፡ ኵልክሙ ፡ አሕዛብ ፤\nወአፅምኡ ፡ ኵልክሙ ፡ እለ ፡ ትነብሩ ፡ ውስተ ፡ ዓለም ።\n2  በበ ፡ በሐውርቲክሙ ፡ ደቂቀ ፡ እጓለ ፡ እመሕያው ፤\nአብዕልትኒ ፡ ወነዳይኒ ።\n3  አፉየ ፡ ይነግር ፡ ጥበበ ፤ ወሕሊና ፡ ልብየ ፡ ምክረ ።\n4  ኣፀምእ ፡ ምሳሌ ፡ በእዘንየ ፤\nወእከሥት ፡ በመዝሙር ፡ ነገርየ ።\n5  ለምንት ፡ እፈርህ ፡ እምዕለት ፡ እኪት ፤\nኃጢአተ ፡ ሰኰናየ ፡ ዐገተኒ ።\n6  እለ ፡ ይትአመኑ ፡ በኀይሎሙ ፤\nወይዜሀሩ ፡ በብዝኀ ፡ ብዕሎሙ ።\n7  እኍኒ ፡ ኢያድኅን ፡ እኅዋሁ ፡ ወኢያድኅን ፡ ሰብእ ፤\nወኢይሁብ ፡ ለእግዚአብሔር ፡ ቤዛሁ ።\n8  ወኢተውላጠ ፡ ሤጠ ፡ ነፍሱ ፡\nዘጻመወ ፡ ለዓለም ፡\n9  የሐዩ ፡ ለዝሉፉ ፤ እስመ ፡ ኢይሬኢ ፡ መስና ።\nሶበ ፡ ትሬእዮሙ ፡ ለጠቢባን ፡ ይመውቱ ፡\n10  መከማሁ ፡ ይትሐጐሉ ፡ አብዳን ፡ እለ ፡ አልቦሙ ፡ ልበ ፤\nወየኀድጉ ፡ ለባዕድ ፡ ብዕሎሙ ።\n11  ወመቃብሪሆሙ ፡ አብያቲሆሙ ፡ ለዓለም ፡\nወማኅደሪሆሙ ፡ ለትውልደ ፡ ትውልድ ፤\nወይሰምዩ ፡ አስማቲሆሙ ፡ በበ ፡ በሐውርቲሆሙ ።\n12  ወሰብእሰ ፡ እንዘ ፡ ክቡር ፡ ውእቱ ፡ ኢያእመረ ፤\nወኮነ ፡ ከመ ፡ እንስሳ ፡ ዘአልቦ ፡ ልበ ፡ ወተመሰሎሙ ።\n13  ለሊሃ ፡ ፍኖቶሙ ፡ ዕቅፍቶሙ ፡\nወእንዘ ፡ ይሠምሩ ፡ በአፉሆሙ ።TABULAA\n14  ከመ ፡ አባግዕ ፡ ሞት ፡ ይሬዕዮሙ ፡ በሲኦል ፤\n15  ወይቀንይዎሙ ፡ ራትዓን ፡ በጽባሕ ፡\nወትበሊ ፡ ረድኤቶሙ ፡ በሲኦል ፡ እምክብሮሙ ።\n16  ወባሕቱ ፡ እግዚአብሔር ፡ ያድኅና ፡ ለነፍስየ ፡ እምእደ ፡ ሲኦል ፤ ሶበ ይነሥኡኒ ።\n17  ኢትፍርሆ ፡ ለሰብእ ፡ ሶበ ፡ ይብዕል ፤\nወሶበ ፡ ይበዝኅ ፡ ክብረ ፡ ቤቱ ።\n18  እስመ ፡ ኢይነሥእ ፡ መስሌሁ ፡ ኵሎ ፡ እመ ፡ ይመውት ፤\nወኢይወርድ ፡ መስሌሁ ፡ ክብረ ፡ ቤቱ ።\n19  እስመ ፡ ፈግዐት ፡ ነፍሱ ፡ በሕይወቱ ፤\nየአምነከ ፡ ሰብእ ፡ ሶበ ፡ ታሤኒ ፡ ሎቱ ።\n20  ወይወርድ ፡ ውስተ ፡ ዓለመ ፡ አበዊሁ ፤\nወኢይሬኢ ፡ እንከ ፡ ብርሃነ ፡ እስከ ፡ ለዓለም ።\n21  ወእጓለ ፡ እመሕያውሰ ፡ እንዘ ፡ ክቡር ፡ ውእቱ ፡ ኢያእምረ ፤\nወኮነ ፡ ከመ ፡ እንስሳ ፡ ዘአልቦ ፡ ልበ ፡ ወተመሰሎሙ ።"
  },
  {
    "page": 49,
    "content": "1  አምላከ ፡ አማልክት ፡ እግዚአብሔር ፡ ነበበ ፡ ወጸውዓ ፡ ለምድር ፤\n2  እምሥራቀ ፡ ፀሓይ ፡ እስከነ ፡ ዐረብ ።\nወእምጽዮን ፡ ሥነ ፡ ስብሐቲሁ ፡\n3  እግዚአብሔርሰ ፡ ገሀደ ፡ ይመጽእ ፡\nወአምላክነሂ ፡ ኢያረምም ፤\n4  እሳት ፡ ይነድድ ፡ ቅድሜሁ ፡\nወዐውድዶሂ ፡ ዐውሎ ፡ ብዙኅ ።\n5  ይጼውዓ ፡ ለሰማይ ፡ በላዕሉ ፤\nወለምድርኒ ፡ ከመ ፡ ይኰንን ፡ ሕዝቦ ።\n6  አስተጋብኡ ፡ ሎቱ ፡ ጻድቃኑ ፤\nእለ ፡ ይገብሩ ፡ መሥዋዕተ ፡ ዘበሕጉ ።\n7  ይነግራ ፡ ሰማያት ፡ ጽድቀ ፡ ዚአሁ ፤\nእስመ ፡ እግዚአብሔር ፡ መኰንን ፡ ውእቱ ።\n8  ስምዐኒ ፡ ሕዝብየ ፡ ወእንግርከ ፡\nእስራኤል ፡ ወኣሰምዕ ፡ ለከ ፤\nአምላክከሰ ፡ አምላክ ፡ አነ ፡ ውእቱ ።\n9  አኮ ፡ በእንተ ፡ መሥዋዕትከ ፡ ዘእዛለፈከ ፤\nወቍርባንከኒ ፡ ቅድሜየ ፡ ውእቱ ፡ በኵሉ ፡ ጊዜ ።\n10  ኢይነሥእ ፡ አልህምተ ፡ እምቤትከ ፤\nወኢሐራጊት ፡ እመርዔትከ ።\n11  እስመ ፡ ዚአየ ፡ ውእቱ ፡ ኵሉ ፡ አራዊት ፡ ዘገዳም ፤\nእንስሳ ፡ ገዳምኒ ፡ ወአልህምት ።\n12  ወኣአምር ፡ ኵሎ ፡ አዕዋፈ ፡ ሰማይ ፤\nወሥነ ፡ ገዳምኒ ፡ ኀቤየ ፡ ሀሎ ።\n13  እመኒ ፡ ርኀብኩ ፡ ኢይስእለከ ፤\nእስመ ፡ ዚአየ ፡ ውእቱ ፡ ኵሉ ፡ ዓለም ፡ በምልኡ ።\n14  ኢይበልዕ ፡ ሥጋ ፡ ላህም ፤ ወኢይሰቲ ፡ ደመ ፡ ጠሊ ።\n15  ሡዕ ፡ ለእግዚአብሔር ፡ መሥዋዕተ ፡ ስብሐት ፤\nወሀቦ ፡ ለልዑል ፡ ጸሎተከ ።\n16  ትጼውዐኒ ፡ በዕለተ ፡ መንዳቤከ ፡ ኣድኅነከ ፡ ወታአኵተኒ ።\n17  ወለኃጥእሰ ፡ ይቤሎ ፡ እግዚአብሔር ፡\nለምንት ፡ ለከ ፡ ትነግር ፡ ሕግየ ፤\nወትነሥእ ፡ በአፉከ ፡ ሥርዕትየ ።\n18  ወአንተሰ ፡ ጸላእከ ፡ ተግሣጽየ ፤\nወአግባእከ ፡ ድኅሬከ ፡ ቃልየ ።\n19  እመኒ ፡ ርኢከ ፡ ሰራቄ ፡ ትረውጽ ፡ ምስሌሁ ፤\nወረሰይከ ፡ መክፈልተከ ፡ ምስለ ፡ ዘማውያን ።\n20  አፉከ ፡ አብዝኃ ፡ ለእኪት ፤\nወልሳንከ ፡ ፀፈራ ፡ ለሕብል ።\n21  ትነብር ፡ ወተሐምዮ ፡ ለእኁከ ፤\nወአንበርከ ፡ ዕቅፍተ ፡ ለወልደ ፡ እምከ ።\nዝንተ ፡ ገቢረክ ፡ አርመምኩ ፡ ለከ ፡\n22  አደመተከኒ ፡ ኀጢአት ፡ ሐዘብከኑ ፡ እኩን ፡ ከማከ ፤\nእዛለፍከኑ ፡ ወእቁም ፡ ቅድመ ፡ ገጽከ ።\n23  ለብዉ ፡ ዘንተ ፤ ኵልክሙ ፡ እለ ፡ ትረስዕዎ ፡ ለእግዚአብሔር ፤\nወእመአኮሰ ፡ ይመስጥ ፡ ወአልቦ ፡ ዘያድኅን ።\n24  መሥዋዕት ፡ ክብርት ፡ ትሴብሐኒ ፤\nህየ ፡ ፍኖት ፡ እንተ ፡ ባቲ ፡ አርአየ ፡ እግዚአብሔር ፡ አድኅኖቶ ።"
  },
  {
    "page": 50,
    "content": " አመ ፡ መጽአ ፡ ኀቤሁ ፡ ናታን ፡ ነቢይ ፤ ዘአመ ፡ ቦአ ፡ ኀቤሃ ፡ ለአበሳቢ ።1  ተሣሀለኒ ፡ እግዚኦ ፡ በከመ ፡ ዕበየ ፡ ሣህልከ ፤\n2  ወበከመ ፡ ብዙኀ ፡ መሕረትከ ፡ ደምስስ ፡ ኃጢአትየ ።\n3  ኅፅበኒ ፡ ወአንጽሐኒ ፡ እምኀጢአትየ ፤\nወእምአበሳየኒ ፡ አንጽሐኒ ።\n4  እስመ ፡ ለልየ ፡ ኣአምር ፡ ጌጋይየ ፤\nወኀጢአትየኒ ፡ ቅድሜከ ፡ ውእቱ ፡ በኵሉ ፡ ጊዜ ።\n5  ለከ ፡ ለባሕቲትከ ፡ አበስኩ ፡ ወእኩየኒ ፡ በቅድሜከ ፡ ገበርኩ ፤\nከመ ፡ ትጽደቅ ፡ በነቢብከ ፡ ወትማእ ፡ በኵነኔከ ።\n6  እስመ ፡ ናሁ ፡ በኀጢአት ፡ ተፀነስኩ ፤\nወበዐመፃ ፡ ወለደተኒ ፡ እምየ ።\n7  እስመ ፡ ናሁ ፡ ጽድቀ ፡ አፍቀርከ ፤\nዘኢይትነበብ ፡ ኅቡአ ፡ ጥበብከ ፡ አይዳዕከኒ ።\n8  ትነዝኀኒ ፡ በአዛብ ፡ ወእነጽሕ ፤\nተኀፅበኒ ፡ እምበረድ ፡ እጸዐዱ ።\n9  ታሰምዐኒ ፡ ትፍሥሕተ ፡ ወሐሤተ ፤\nወይትፌሥሑ ፡ አዕጽምተ ፡ ጻድቃን ።\n10  ሚጥ ፡ ገጸከ ፡ እምኀጢአትየ ፤\nወደምስስ ፡ ሊተ ፡ ኵሎ ፡ አበሳየ ።\n11  ልበ ፡ ንጹሐ ፡ ፍጥር ፡ ሊተ ፡ እግዚኦ ፤\nወመንፈሰ ፡ ርቱዐ ፡ ሐድስ ፡ ውስተ ፡ ከርሥየ ።\n12  ኢትግድፈኒ ፡ እምቅድመ ፡ ገጽከ ፤\nወመንፈሰከ ፡ ቅዱሰ ፡ ኢታውፅእ ፡ እምላዕሌየ ።\n13  ዕስየኒ ፡ ፍሥሓ ፡ በአድኅኖትከ ፤\nወበመንፈስ ፡ ዐዚዝ ፡ አጽንዐኒ ።\n14  ከመ ፡ እምሀሮሙ ፡ ለኃጥኣን ፡ ፈኖተከ ፤\nወረሲዓን ፡ ይትመየጡ ፡ ኀቤከ ።\n15  አድኅነኒ ፡ እምደም ፡ እግዚአብሔር ፡ አምላከ ፡ መድኀኒትየ ፤\nይትፌሣሕ ፡ ልሳንየ ፡ በጽድቀ ፡ ዚአከ ።\n16  እግዚኦ ፡ ትከሥት ፡ ከናፍርየ ፤ ወአፉየ ፡ ያየድዕ ፡ ስብሐቲከ ።\n17  ሶበሰ ፡ ፈቀድከ ፡ መሥዋዕተኒ ፡ እምወሀብኩ ፤\nወጽንሓሕኒ ፡ ኢትሠምር ።\n18  መሥዋዕቱ ፡ ለእግዚአብሔር ፡ መንፈስ ፡ የዋህ ፤\nልበ ፡ ትሑተ ፡ ወየዋሀ ፡ ኢይሜንን ፡ እግዚአብሔር ።\n19  አሠንያ ፡ እግዚኦ ፡ በሥምረትከ ፡ ለጽዮን ፤\nወይትሐንጻ ፡ አረፋቲሃ ፡ ለኢየሩሳሌም ።\n20  አመ ፡ ትሠምር ፡ መሥዋዕተ ፡ ጽድቅ ፡\nመባአኒ ፡ ወቍርባነኒ ፤\nአሜሃ ፡ ያዐርጉ ፡ ውስተ ፡ ምሥዋዒከ ፡ አልህምተ ።"
  },
  {
    "page": 51,
    "content": " ዘአመ ፡ መጽአ ፡ ዶይቅ ፡ ኤዶማዊ ፡ ወነገሮ ፡ ለሳኦል ፤ ወይቤሎ ፡ መጽአ ፡ ዳዊት ፡ ቤቶ ፡ ለአቤሜሌክ ።1  ለምንት ፡ ይዜሀር ፡ ኀያል ፡ በእከዩ ፤\nወይዔምፅ ፡ ኵሎ ፡ አሚረ ።\n2  ኀጢአተ ፡ ሐለየ ፡ ልብከ ፤\nከመ ፡ መላፄ ፡ በሊኅ ፡ ገበርከ ፡ ሕብለ ።\n3  አብደርከ ፡ እኪተ ፡ እምሠናይት ፤\nወትዔምፅ ፡ እምትንብብ ፡ ጽድቀ ።\n4  ወአፍቀርከ ፡ ኵሎ ፡ ነገረ ፡ ልሳን ፡ መስጥም ።\n5  በእንተዝ ፡ ይነሥተከ ፡ እግዚአብሔር ፡ ለዝሉፉ ፤\nይመልሐከ ፡ ወያፈልሰከ ፡ እምቤትከ ፡\nወሥርወከኒ ፡ እምድረ ፡ ሕያዋን ።\n6  ይርአዩ ፡ ጻድቃን ፡ ወይፍርሁ ፡\nወይስሐቁ ፡ ላዕሌሁ ፡ ወይበሉ ።\nነዋ ፡ ብእሲ ፡ ዘኢረሰዮ ፡ ለእግዚአብሔር ፡ ረዳኢሁ ፤\n7  ወተአመነ ፡ በብዝኀ ፡ ብዑሉ ፤\nወተኀየለ ፡ በከንቱ ።\n8  ወአንሰ ፡ ከመ ፡ ዕፀ ፡ ዘይት ፡ ስሙር ፡ ውስተ ፡ ቤተ ፡ እግዚአብሔር ፤\nወተወከልኩ ፡ በምሕረቱ ፡ ለእግዚአብሔር ፡\nለዓለም ፡ ወለዓለመ ፡ ዓለም ።\n9  እገኒ ፡ ለከ ፡ ለዓለም ፡ እስመ ፡ ገበርከ ፡ ሊተ ፤\nወእሴፈዋ ፡ ለምሕረትከ ፡ እስመ ፡ ሠናያቲከ ፡ ኀበ ፡ ጻድቃኒከ ።"
  },
  {
    "page": 52,
    "content": "1  ይብል ፡ አብድ ፡ በልቡ ፡ አልቦ ፡ እግዚአብሔር ፤\n2  ኀስሩ ፡ ወረኵሱ ፡ በጌጋዮሙ\nአልቦ ፡ ዘይገብራ ፡ ለሠናይት ።\n3  እግዚአብሔር ፡ ሐወጸ ፡ እምሰማይ ፡ ዲበ ፡ እጓለ ፡ እምሕያው ፤\nከመ ፡ ይርአይ ፡ እመቦ ፡ ጠቢበ ፤ ዘየኀሦ ፡ ለእግዚአብሔር ።\n4  ኵሉ ፡ ዐረየ ፡ ወኅቡረ ፡ ዐለወ ፤\nአልቦ ፡ ዘይገብራ ፡ ለሠናይት ፤ አልቦ ፡ ወኢአሐዱ ።\n5  ወኢያአምሩ ፡ ኵሎሙ ፡ ገበርተ ፡ ዐመፃ ፤\nእለ ፡ ይውኅጥዎሙ ፡ ለሕዝብየ ፡ ከመ ፡ በሊዐ ፡ እክል ፤\n6  ወለእግዚአብሔር ፡ ኢጸውዕዎ ።\nወበህየ ፡ ፈርሁ ፡ ወገረሞሙ ፡ ዘኢኮነ ፡ ግሩመ ፤\n7  እስመ ፡ እግዚአብሔር ፡ ዘረወ ፡ አዕጽምቲሆሙ ፡ ለመዳልዋን ፡\nወተኀፍሩ ፡ እስመ ፡ እግዚአብሔር ፡ አኅሰሮሙ ።\n8  መኑ ፡ ይሁብ ፡ እምጽዮን ፡ መድኀኒተ ፡ ልእስራኤል ፤\nአመ ፡ ሜጠ ፡ እግዚአብሔር ፡ ፄዋ ፡ ሕዝቡ ፡\n9  ይትፌሣሕ ፡ ያዕቆብ ፡ ወይትሐሠይ ፡ እስራኤል ።"
  },
  {
    "page": 53,
    "content": "1  እግዚኦ ፡ በስምከ ፡ አድኅነኒ ፤\nወበኀይልከ ፡ ፍታሕ ፡ ሊተ ።\n2  እግዚኦ ፡ ስምዐኒ ፡ ጸሎትየ ፤\nወአፅምእ ፡ ቃለ ፡ አፉየ ።\n3  እስመ ፡ ነኪራን ፡ ቆሙ ፡ ላዕሌየ ፡\nወኀያላን ፡ ኀሠሥዋ ፡ ለነፍስየ ፤\nወኢረሰይዎ ፡ ለእግዚአብሔር ፡ ቅድሜሆሙ ።\n4  ናሁ ፡ እግዚአብሔር ፡ ይረድአኒ ፤\nወእግዚእየ ፡ ያድኅና ፡ ለነፍስየ ።\n5  ወይመይጣ ፡ ለእኪት ፡ ዲበ ፡ ጸላእትየ ፤\nወበጽድቅከ ፡ ሠርዎሙ ።\n6  ዘእምፈቃድየ ፡ እሠውዕ ፡ ለከ ፤\nእገኒ ፡ ለስምከ ፡ እግዚኦ ፡ እስመ ፡ ሠናይ ።\n7  እስመ ፡ እምኵሎ ፡ ምንዳቤየ ፡ አድኀንከኒ ፤\nወርእየት ፡ ዐይንየ ፡ በጸላእትየ ።"
  },
  {
    "page": 54,
    "content": "1  አፅምአኒ ፡ እግዚኦ ፡ ጸሎትየ ፤\nወኢትትሀየየኒ ፡ ስእለትየ ።\nነጽረኒ ፡ ወስምዐኒ ፤\n2  ተከዝኩ ፡ ወደንገፅኩ ፡ ወተዛዋዕኩ ።\nእምቃለ ፡ ጸላኢ ፡ ወእምሥቃየ ፡ ኃጥእ ፤\n3  እስመ ፡ ሜጥዋ ፡ ለዐመፃ ፡ ላዕሌየ ፡\nወቆሙ ፡ ላዕሌየ ፡ ያመንስዉኒ ።\n4  ወደንገፀኒ ፡ ልብየ ፡ በላዕሌየ ፤\nወመጽአኒ ፡ ድንጋፄ ፡ ሞት ።\n5  ፍርሀት ፡ ወረዐድ ፡ አኀዘኒ ፤ ወደፈነኒ ፡ ጽልመት ።\n6  ወእቤ ፡ መኑ ፡ ይሁበኒ ፡ ክንፈ ፡ ከመ ፡ ርጌብ ፤\nእሥርር ፡ ወኣዕርፍ ።\n7  ናሁ ፡ አርሐቁ ፡ ተኀጥኦ ፤ ወቤትኩ ፡ ውስተ ፡ በድው ።\n8  እሴፈዎ ፡ ለዘ ፡ ያድኅነኒ ፤\nእምዕንባዜ ፡ ነፍስየ ፡ ከመ ፡ ዐውሎ ።\n9  አስጥሞሙ ፡ እግዚኦ ፡ ወምትር ፡ ልሳናቲሆሙ ፤\nእስመ ፡ ርኢኩ ፡ ዐመፃ ፡ ወቅሥተ ፡ ውስተ ፡ ሀገር ።\n10  እስመ ፡ መዐልተ ፡ ወሌሊተ ፡ ዕጉት ፡ ውስተ ፡ አረፋቲሃ ፤\nዐመፃ ፡ ወስራሕ ፡ ወኀጢአት ፡ ማእከላ ።\n11  ወኢይርሕቅ ፡ እመርሕባ ፡ ጕሕሉት ።\n12  ሶበሰ ፡ ጸላኢ ፡ ጸአለኒ ፡ እምተዐገሥኩ ፤\n13  ውሶበሂ ፡ ጸላኢ ፡ አዕበየ ፡ አፉሁ ፡ ላዕሌየ ፡ እምተኀባእክዎ ።\n14  ወአንተሰ ፡ ብእሲ ፡ ዘከመ ፡ ነፍስየ ፤\nማእምርየ ፡ ወዐውቅየ ።\n15  ዘኅቡረ ፡ አስተጠዐምከ ፡ ሊተ ፡ መባልዕተ ፤\nወነሐውር ፡ ቤተ ፡ እግዚአብሔር ፡ በአሐዱ ፡ ልብ ።\n16  ይምጽኦሙ ፡ ሞት ፡ ወይረዱ ፡ ውስተ ፡ ሲኦል ፡ ሕያዋኒሆሙ ፤\n17  እስመ ፡ እኩይ ፡ ማእከሎሙ ፡ ውስተ ፡ አብያቲሆሙ ።\n18  ወአንሰ ፡ ጸራኅኩ ፡ ኀበ ፡ እግዚአብሔር ፤ ወአምላኪየ ፡ ሰምዐኒ ።\n19  ሰርከ ፡ ወነግሀ ፡ ወመዐልተ ፡ እነግር ፡ ወኣየድዕ ፤\nወይሰምዐኒ ፡ ቃልየ ።\n20  አድኅና ፡ በሰላም ፡ ለነፍስየ ፡ እምእለ ፡ ይትቃረቡኒ ፤\nእስመ ፡ ይበዝኁ ፡ እምእለ ፡ ምስሌየ ።\n21  ይስማዕ ፡ እግዚአብሔር ፡ ወያኅስሮሙ ፤\nዘሀሎ ፡ እምቅድመ ፡ ይትፈጠር ፡ ዓለም ።\n22  እስመ ፡ አልቦሙ ፡ ቤዛ ፡ ወኢፈርህዎ ፡ ለእግዚአብሔር ።\nወሰፍሐ ፡ እዴሁ ፡ ለፍድይ ።\n23  ወአርኰሱ ፡ ሥርዐቶ ።\nወተናፈቁ ፡ እምዐተ ፡ ገጹ ፡ ወቀርበ ፡ ልቡ ።\n24  ወጽሕደ ፡ እምቅብእ ፡ ነገሩ ፡\nእሙንቱሰ ፡ ማዕበል ፡ ያስጥሙ ።\n25  ግድፍ ፡ ላዕለ ፡ እግዚአብሔር ፡ ሕሊናከ ፡ ወውእቱ ፡ ይሴስየከ ፤\nወኢይሁቦ ፡ ሁከተ ፡ ለጻድቅ ፡ ለዓለም ።\n26  አንተ ፡ እግዚኦ ፡ አጽድፎሙ ፡ ውስተ ፡ ዐዘቅተ ፡ ሞት ፡\n27  ዕድው ፡ ደም ፡ ወጽልሕዋን ፡ ኢይነፍቁ ፡ መዋዕሊሆሙ ፤\nወአንሰ ፡ ተወከልኩከ ፡ እግዚኦ ።"
  },
  {
    "page": 55,
    "content": "1  ተሣሀለኒ ፡ እግዚኦ ፡ እስመ ፡ ኬደኒ ፡ ሰብእ ፤\nወኵሎ ፡ አሚረ ፡ አስርሐኒ ፡ ቀትል ።\n2  ወኬዱኒ ፡ ፀርየ ፡ ኵሎ ፡ አሚረ ፡ በኑኀ ፡ ዕለት ፤\nእስመ ፡ ብዙኃን ፡ እለ ፡ ፀብኡኒ ፡ ወፈራህኩ ።\n3  ወአንሰ ፡ ኪያከ ፡ ተወከልኩ ፡ እግዚኦ ።\n4  በእግዚአብሔር ፡ እሴብሕ ፡ ቃልየ ፤\nወበእግዚአብሔር ፡ ተወከልኩ ፡ ኢይፈርህ ፤ ምንተ ፡ ይሬስየኒ ፡ ዘሥጋ ።\n5  ወኵሎ ፡ አሚረ ፡ ያስቆርሩኒ ፡ ዘነበብኩ ።\nወላዕሌየ ፡ ይመክሩ ፡ ኵሎ ፡ እኩየ ።\n6  ይጸንሑኒ ፡ ወይትኀብኡኒ ።\nወእሙንቱሰ ፡ ሰኰናየ ፡ ያስተሓይጹኒ ፤\n7  ወዘልፈ ፡ ይጸንሕዋ ፡ ለነፍስየ ።\nወኢታድኅኖሙ ፡ ወኢበምንትኒ ፤\nወታጸድፎሙ ፡ ለአሕዛብ ፡ በመዐትከ ።\n8  አምላኪየ ፡ እነግረከ ፡ ሕይወትየ ፤\nወአንበርኩ ፡ አንብዕየ ፡ ቅድሜከ ፡ በከመ ፡ አዘዝከ ።\n9  ለይግብኡ ፡ ፀርየ ፡ ድኅሬሆሙ ፡\n10  አመ ፡ ዕለተ ፡ እጼውዐከ ፤\nናሁ ፡ ኣእመርኩ ፡ ከመ ፡ አምላኪየ ፡ አንተ ።\n11  በእግዚአብሔር ፡ እሴብሕ ፡ ቃልየ ፤\nበእግዚአብሔር ፡ ይከብር ፡ ዘነበብኩ ።\nወበእግዚአብሔር ፡ ተወከልኩ ፡ ኢይፈርህ ፤ ምንተ ፡ ይሬስየኒ ፡ ሰብእ ።\n12  እምኀቤይ ፡ እሁብ ፡ ብፅአትየ ፡ ለስብሓቲከ ።\n13  እስመ ፡ አድኀንካ ፡ እሞት ፡ ለነፍስየ ፡\nወለአዕይንትየኒ ፡ እምአንብዕ ፤\nወለእገርየኒ ፡ እምዳኅፅ ።\nከመ ፡ ኣሥምሮ ፡ ለእግዚአብሔር ፡ በብሔረ ፡ ሕያዋን ።"
  },
  {
    "page": 56,
    "content": "1  ተሣሀለኒ ፡ እግዚኦ ፡ ተሣሀለኒ ።\nእስመ ፡ ኪያከ ፡ ተወከለት ፡ ነፍስየ ፤\n2  ወተወከልኩ ፡ በጽላሎተ ፡ ክንፊከ ፤\nእስከ ፡ ተኀልፍ ፡ ኀጢአት ።\n3  እጸርኅ ፡ ኀበ ፡ እግዚአብሔር ፡ ልዑል ፤\nኀበ ፡ እግዚአብሔር ፡ ዘረድአኒ ።\n4  ፈነወ ፡ እምሰማይ ፡ ወአድኀነኒ ፡\nወወሀቦሙ ፡ ኀሳረ ፡ ለእለ ፡ ኬዱኒ ፤\n5  ገነወ ፡ እግዚአብሔር ፡ ሣህሎ ፡ ወጽድቆ ።\nወአድኀና ፡ ለነፍስየ ፡ እምእከለ ፡ አናብስት ፡\nወኖምኩ ፡ ድንጉፅየ ፤\n6  ደቂቀ ፡ እጓለ ፡ እምሕያው ፡ ስነኒሆሙ ፡ ሐጽ ፡ ወኲናት ፡\nወልሳኖሙኒ ፡ በሊኅ ፡ መጥባሕት ።\n7  ተለዐለ ፡ እግዚአብሔር ፡ መልዕልተ ፡ ሰማያት ፤\nወበኵሉ ፡ ምድር ፡ ስብሐቲሁ ።\n8  መሥገርተ ፡ አስተዳለዉ ፡ ለእገርየ ፡\nወቀጽዕዋ ፡ ለነፍስየ ፤\n9  ከሩዩ ፡ ግበ ፡ ቅድሜየ ፡ ወወድቁ ፡ ውስቴቱ ።\n10  ጥቡዕ ፡ ልብየ ፡ እግዚኦ ፡\nጥቡዕ ፡ ልብየ ፤ እሴብሕ ፡ ወእዜምር ።\n11  ወይትንሣእ ፡ ክብርየ ፤ ወይትንሣእ ፡ በመዝሙር ፡ ወበመሰንቆ ፤\nወእትንሣእ ፡ በጽባሕ ።\n12  እገኒ ፡ ለከ ፡ በውስተ ፡ አሕዛብ ፡ እግዚኦ ፤\nወእዜምር ፡ ለከ ፡ በውስተ ፡ ሕዝብ ።\n13  እስመ ፡ ዐብየት ፡ እስከ ፡ ሰማያት ፡ ምሕረትከ ፤\nወእስከ ፡ ደመናት ፡ ጽድቅከ ።\n14  ተለዐለ ፡ እግዚአብሔር ፡ መልዕልተ ፡ ሰማያት ፤\nወበኵሉ ፡ ምድር ፡ ስብሓቲሁ ።"
  },
  {
    "page": 57,
    "content": "1  እመሰ ፡ አማን ፡ ጽድቀ ፡ ትነቡ ፤\nወርትዐ ፡ ትኴንኑ ፡ ደቂቀ ፡ እጓለ ፡ እምሕያው ።\n2  እስመ ፡ በልብክሙ ፡ ኃጢአተ ፡ ትገብሩ ፡ በዲበ ፡ ምድር ፤\nወጽልሑተ ፡ ይፀፍራ ፡ እደዊክሙ ።\n3  ተነክሩ ፡ ኃጥኣን ፡ እማሕፀን ፤\nእምከርሥ ፡ ስሕቱ ፡ ወነበቡ ፡ ሐሰተ ።\n4  ወመዐቶሙኒ ፡ ከመ ፡ ሕምዘ ፡ አርዌ ፡ ምድር ፤\nከመ ፡ አርዌ ፡ ምድር ፡ ጽምምት ፡ እዘኒሃ ።\n5  እንት ፡ ኢትሰምዕ ፡ ቃለ ፡ ዘይሬቅያ ፤\nእንዘ ፡ ይሠርያ ፡ መሠርይ ፡ ጠቢብ ።\n6  እግዚአብሔር ፡ ይሰብር ፡ ስነኒሆሙ ፡ በውስተ ፡ አፉሆሙ ፤\nወይሰብር ፡ እግዚአብሔር ፡ ጥረሲሆሙ ፡ ለአናብስት ።\n7  ወየኀስሩ ፡ ከመ ፡ ማይ ፡ ዘይትከዐው ፤\nወይዌስቅ ፡ ቀስቶ ፡ እስከ ፡ ያደክዎሙ ።\n8  ወየኀልቁ ፡ ከመ ፡ ሰምዕ ፡ ዘይትመሰው ፤\nወድቀት ፡ እሳት ፡ ወኢርኢክዋ ፡ ለፀሐይ ።\n9  ዘእንበለ ፡ ይትዐወቅ ፡ ሦክክሙ ፡ ሕለተ ፡ ኮነ ፡\nከመ ፡ ሕያዋን ፡ በመዐቱ ፡ ይውኅጠክሙ ።\n10  ይትፌሣሕ ፡ ጻድቅ ፡ ሶበ ፡ ይሬኢ ፡ በቀለ ፤\nወይትኀፀብ ፡ እዴሁ ፡ በደመ ፡ ኃጥእ ።\n11  ወይብል ፡ ሰብእ ፡ ቦኑ ፡ እንጋ ፡ ፍሬ ፡ ለጻድቅ ፤\nወቦኑ ፡ እንጋ ፡ እግዚአብሔር ፡ ይፈትሕ ፡ ሎሙ ፡ በዲበ ፡ ምድር ።"
  },
  {
    "page": 58,
    "content": "1  አድኅነኒ ፡ እግዚኦ ፡ እምፀርየ ፤\nወአንግፈኒ ፡ እምእለ ፡ ቆሙ ፡ ላዕሌየ ።\n2  ወባልሐኒ ፡ እምገበርተ ፡ ዐመፃ ፤\nወአድኅነኒ ፡ እምዕድወ ፡ ደም ።\n3  እስመ ፡ ናሁ ፡ ናዐውዋ ፡ ለነፍስየ ፤\nወቆሙ ፡ ላዕሌየ ፡ ኀያላን ፤\n4  አኮ ፡ በአበሳየ ፡ ወአኮ ፡ በጌጋይየ ፡ እግዚኦ ።\nዘእንበለ ፡ ዐመፃ ፡ ሮጽኩ ፡ ወአርታዕኩ ፤\n5  ተንሥእ ፡ ተቀበለኒ ፡ ወርኢ ።\nአንተ ፡ እግዚኦ ፡ አምላከ ፡ ኀያላን ፡ ንጉሠ ፡ እስራኤል ፡\n6  ሐውጾሙ ፡ ለኵሎሙ ፡ አሕዛብ ፡ ወተሣሀሎሙ ፤\nወኢትሣሀሎሙ ፡ ለኵሎሙ ፡ ገበርተ ፡ ዐመፃ ።\n7  ይትመየጡ ፡ ሰርከ ፡ ወይርኀቡ ፡ ከመ ፡ ከልብ ፤ ወይዑዱ ፡ ሀገር ።\n8  ናሁ ፡ ይነቡ ፡ በአፉሆሙ ፡ ወሰይፍ ፡ ውስተ ፡ ከናፍሪሆሙ ፤\nወዘሂ ፡ ይሰምዖሙ ።\n9  ወአንተ ፡ እግዚኦ ፡ ትስሕቆሙ ፤\nወነንኮሙ ፡ ለኵሎሙ ፡ አሕዛብ ።\n10  ኣምኀፅን ፡ ኀቤከ ፡ ኀይልየ ፤\nእስመ ፡ አምላኪየ ፡ ወምስካይየ ፡ አንተ ።\nይብጽሐኒ ፡ ሣህሉ ፡ ለአምላኪየ ፤\n11  አምላኪየ ፡ አርእየኒ ፡ በጸላእትየ ።\nኢትቅትሎሙ ፡ ከመ ፡ ኢይርስዑ ፡ ሕገከ ፡\n12  ዘርዎሙ ፡ በኀይልከ ፡\nወአጽድፎሙ ፡ አምላኪየ ፡ ወረዳእየ ።\n13  ኀጢአተ ፡ አፉሆሙ ፡ ቃለ ፡ ከናፍሪሆሙ ፤\nወይሠገሩ ፡ በትዕቢቶሙ ።\n14  ወበመርገሞሙ ፡ ወእምሐሰቶሙ ፡ ይትዐወቅ ፡ ደኃሪቶሙ ።\nወየኀልቁ ፡ በደኃሪ ፡ መቅሠፍት ፤\n15  ወያእምሩ ፡ ከመ ፡ አምላከ ፡ ያዕቆብ ፡ ይኴንን ፡ እስከ ፡ አጽናፈ ፡ ምድር ።\n16  ይትመየጡ ፡ ሰርከ ፡ ወይርኀቡ ፡ ከመ ፡ ከልብ ፡ ወይዑዱ ፡ ሀገረ ።\n17  እሙንቱሰ ፡ ይዘረዉ ፡ ለበሊዕ ፤\nወእስመ ፡ ኢጸግቡ ፡ ወአንጐርጐሩ ።\n18  ወአንሰ ፡ እሴብሕ ፡ ለኀይልከ ፡\nወእትፌሣሕ ፡ በጽባሕ ፡ በምሕረትከ ፤\n19  እስመ ፡ ኮንከኒ ፡ ምስካይየ ፡\nወጸወንየ ፡ በዕለተ ፡ ምንዳቤየ ።\n20  ረዳእየ ፡ አንተ ፡ ወለከ ፡ እዜምር ፡ አምላኪየ ፤\nእስመ ፡ አምላኪየ ፡ ወምስካይየ ፡ አንተ ፡\nአምላኪየ ፡ ውእቱ ፡ ሣህልየ ።"
  },
  {
    "page": 59,
    "content": " ዘአመ ፡ አውዐየ ፡ መስጴጦምየ ፡ ዘሶርያ ፡ ወሶርያ ፡ ዘሶበል ፡ ወተመይጠ ፡ ዮአብ ፡ ወቀተለ ፡ በቈላቲሆም ፡ ካልኣን ፡ ዐሠርተ ፡ ወ ፪ ፻ ።1  እግዚኦ ፡ ገደፍከነ ፡ ወነሠትከነ ፤\nቀሠፍከነሂ ፡ ወተሣሀልከነ ።\n2  አድለቅለቃ ፡ ለምድር ፡ ወሆካ ፤\nወፈወስከ ፡ ቍስላ ፡ እስመ ፡ ምንቀልቀለት ።\n3  ወአርአይኮሙ ፡ ዕፁባተ ፡ ለሕዝብከ ፤\nወአስተይከነ ፡ ወይነ ፡ መደንግፀ ።\n4  ወወሀብኮሙ ፡ ትእምርተ ፡ ለእለ ፡ ይፈርሁከ ፤\nከመ ፡ ያምስጡ ፡ እምገጸ ፡ ቀስት ።\n5  ወይድኀኑ ፡ ፍቁራኒከ ፤\nአድኅን ፡ በየማንከ ፡ ወስምዐኒ ።\n6  እግዚአብሔር ፡ ነበበ ፡ በመቅደሱ ፡\nእትፌሣሕ ፡ ወእትካፈል ፡ ምህርካ ፤\nወእሳፈር ፡ አዕጻደተ ፡ ቈላት ።\n7  ዚአየ ፡ ውእቱ ፡ ገላዐድ ፡ ወዚአየ ፡ ምናሴ ፤\nወኤፍሬም ፡ ምስማከ ፡ ርእስየ ፤\n8  ወይሁዳ ፡ ንጉሥየ ።\nወሞአብ ፡ ካህን ፡ ተስፋየ ፡\n9  ዲበ ፡ አደምያስ ፡ እሰፍሕ ፡ መካይድየ ፤\nሊተ ፡ ይገንዩ ፡ ኢሎፍሊ ።\n10  መኑ ፡ ይወስደኒ ፡ ሀገረ ፡ ጥቅም ፤\nወመኑ ፡ ይመርሐኒ ፡ እስከ ፡ ኢዶምያስ ።\n11  አኮኑ ፡ አንተ ፡ እግዚኦ ፡ ዘገደፍከነ ፤\nወኢትወፅእ ፡ አምላክነ ፡ ምስለ ፡ ኀይልን ።\n12  ሀበነ ፡ ረድኤተ ፡ በምንዳቤነ ፤\nወከንቱ ፡ ተአምኖ ፡ በሰብእ ።\n13  በእግዚአብሔር ፡ ንገብር ፡ ኀይለ ፤\nወውእቱ ፡ ያኀስሮሙ ፡ ለእለ ፡ ይሣቅዩነ ።"
  },
  {
    "page": 60,
    "content": "1  ስምዐኒ ፡ አምላኪየ ፡ ስእለትየ ፤\nወአፅምአኒ ፡ ጸሎትየ ።\n2  እምአጽናፈ ፡ ምድር ፡ ጸራኅኩ ፡ ኀቤከ ፡ ሶበ ፡ ቀብጸኒ ፡ ልብየ ፤\nወእምእብን ፡ አልዐልከኒ ፡ ወመራሕከኒ ።\n3  እስመ ፡ ተስፋየ ፡ ኮንከኒ ፤\nማኅፈድ ፡ ጽኑዕ ፡ ቅድመ ፡ ገጸ ፡ ጸላኢ ።\n4  እነብር ፡ ቤተከ ፡ ለዓለም ፤\nወእትከደን ፡ በጽላሎተ ፡ ክነፊከ ።\n5  እስመ ፡ አንተ ፡ አምላኪየ ፡ ሰማዕከኒ ፡ ጸሎትየ ፤\nወወሀብኮሙ ፡ ርስተ ፡ ለእለ ፡ ይፈርሁከ ።\n6  እምዕለት ፡ ዕለተ ፡ ይዌስክ ፡ ንጉሥ ፤\nዐመቲሁ ፡ እስከ ፡ መዋዕለ ፡ ትውለደ ፡ ትውለድ ።\n7  ወይነብር ፡ ለዓለም ፡ ቅድመ ፡ እግዚአብሔር ፤\nመኑ ፡ የኀሥሥ ፡ ሣህሎ ፡ ወጽድቆ ።\n8  ከመዝ ፡ እዜምር ፡ ለስምከ ፡ ለዓለም ፤\nከመ ፡ ተሀበኒ ፡ ተምኔትየ ፡ ኵሎ ፡ አሚረ ።"
  },
  {
    "page": 61,
    "content": "1  አኮኑ ፡ ለእግዚአብሔር ፡ ትገኒ ፡ ነፍስየ ፤\nእስመ ፡ ኀቤሁ ፡ መድኀነትየ ።\n2  እስመ ፡ ውእቱ ፡ አምላኪየ ፡ ወመድኀኒየ ፤\nወውእቱ ፡ ርዳእየ ፡ ወኢይትሀወክ ፡ ለዝሉፉ ።\n3  እስከ ፡ ማእዜኑ ፡ ትቀውሙ ፡ ላዕለ ፡ ብእሲ ፡\nወትቀትልዎ ፡ ኵልክሙ ፤\nከመ ፡ አረፍት ፡ ጽንንት ፡ ወከመ ፡ ጥቅም ፡ ንሑል ።\n4  ወባሕቱ ፡ መከሩ ፡ ይስዐሩ ፡ ክብርየ ፡\nወሮጽኩ ፡ በጽምእየ ፤\nበአፉሆሙ ፡ ይድሕሩ ፡ ወበልቦሙ ፡ ይረግሙ ።\n5  ወባሕቱ ፡ ለእግዚአብሔር ፡ ትገኒ ፡ ነፍስየ ፤\nእስመ ፡ ኀቤሁ ፡ ተስፋየ ።\n6  እስመ ፡ ውእቱ ፡ አምላኪየ ፡ ወመድኀኒየ ፤\nወርዳእየ ፡ ውእቱ ፡ ኢይትሀወክ ።\n7  በእግዚአብሔር ፡ መድኀነትየ ፡ ወበእግዚአብሔር ፡ ክብርየ ፤\nአምላከ ፡ ረድኤትየ ፡ ወተስፋየ ፡ እግዚአብሔር ።\n8  ተወከሉ ፡ ቦቱ ፡ ኵልክሙ ፡ ማኅበሩ ፡ አሕዛብ ፡\nወከዐዉ ፡ ልበክሙ ፡ ቅድሜሁ ፤\nወእግዚአብሔር ፡ ውእቱ ፡ ርዳኢነ ።\n9  ወባሕቱ ፡ ከንቱ ፡ ኵሉ ፡ ደቂቀ ፡ እጓለ ፡ እመሕያው፡\nሐሳውያን ፡ ደቂቀ ፡እጓለ ፡ እመሕያው፡ ወይዔምፁ ፡ መዳልወ ፤\nእሙንቱሰ ፡ እምከንቱ ፡ ውስተ ፡ ከንቱ ፡ ክመ ።\nከመ ፡ ኢትሰፈዉዋ ፡ ለዓመፃ ።\n10  ወኢትትአመንዎ ፡ ለሀይድ ፤\nብዕል ፡ ለእመ ፡ በዝኀ ፡ ኢታዕብዮ ፡ ልበክሙ ።\n11  ምዕረ ፡ ነበበ ፡ እግዚአብሔር ፡ ወዘንተ ፡ ከመ ፡ ሰማዕኩ ፤\nእስመ ፡ ዘእግዚአብሔር ፡ ሣህል ።\nወዚአከ ፡ እግዚኦ ፡ ኀይል ፤\nእስመ ፡ አንተ ፡ ትፈድዮ ፡ ለኵሉ ፡ በከመ ፡ ምግባሩ ።"
  },
  {
    "page": 62,
    "content": "1  አምላኪየ ፡ አምላኪየ ፡ እገይስ ፡ ኀቤከ ፤\n2  ጸምአት ፡ ነፍስየ ፡ ለከ ፤\nእፎ ፡ እስፋሕ ፡ ለከ ፡ ሥጋየ ፡\n3  በምደረ ፡ በድው ፡ ኀበ ፡ አልቦ ፡ ዕፀ ፡ ወማየ ።\nከመዝ ፡ በመቅደስከ ፡ አስተርአይኩከ ፤\nከመ ፡ ኣእምር ፡ ኀይለከ ፡ ወስብሐቲከ ።\n4  እስመ ፡ ይኄይስ ፡ እምሐይው ፡ ሣህልከ ፤\nከናፍሪየ ፡ ይሴብሓከ ።\n5  ከመዝ ፡ እባርከከ ፡ በሕይወትየ ፤\nወበስመ ፡ ዚአከ ፡ ኣነሥእ ፡ እደውየ ።\n6  ከመ ፡ ዘእምሥቡሕ ፡ ወእምአንጕዕ ፡ ጸግበት ፡ ነፍስይ ፤\nከናፍርየ ፡ ፍሡሓት ፡ ይሴብሓ ፡ ለስምከ ።\n7  ወበምስካብየኒ ፡ እዜክረከ ፤\nወጽባሕ ፡ ኣነብብ ፡ ለከ ።\nእስመ ፡ ኮንከኒ ፡ ረዳእየ ፤\n8  ወእትዌከል ፡ በጽላሎተ ፡ ክነፊከ ።\nተለወት ፡ ነፍስየ ፡ ድኅሬከ ፤\nሊተሰ ፡ ተወክፈተኒ ፡ የማንከ ።\n9  እሙንቱሰ ፡ ለከንተ ፡ ኀሠሥዌ ፡ ለነፍስየ ፤\nለይባኡ ፡ ውስተ ፡ መዓምቅቲሃ ፡ ለምድር ።\nወይግብኡ ፡ ውስተ ፡ እደ ፡ ሰይፍ ፤\nክፍለ ፡ ቈናጽል ፡ ለይኩኑ ።\n10  ወንጉሥሰ ፡ ይትፌሣሕ ፡ በእግዚአብሔር ፤\nወይከብር ፡ ኵሉ ዘይምሕል ፡ ኪያሁ ።\nእስመ ፡ ይትፈፀም ፡ አፍ ፡ ዘይነብብ ፡ ዐመፃ ።"
  },
  {
    "page": 63,
    "content": "1  ስምዐኒ ፡ እግዚኦ ፡ ጸሎትየ ፡ ዘሰአልኩ ፡ ኀቤከ ፤\nእምትሕዝብተ ፡ ጽላኢ ፡ አድኅና ፡ ለነፍስይ ።\n2  ወሰውረኒ ፡ እምዕሌቶሙ ፡ ለእኩያን ፤\nወእምብዝኆሙ ፡ ለገበርተ ፡ ዐመፃ ።\n3  እለ ፡ አብልኁ ፡ ልሳኖሙ ፡ ከመ ፡ አርዌ ፡ ምድር ፤\nወወሰቁ ፡ ቀስቶሙ ፡ ለገቢረ ፡ መሪር ።\nከመ ፡ ይቅትልዎ ፡ ለንጹሕ ፡ በጽሚት ፤\n4  ግብተ ፡ ይነድፍዎሙ ፡ ወኢይፈርሁ ።\nወአጽንዑ ፡ ሎሙ ፡ ነገረ ፡ እኩየ ፡\n5  ወተማከሩ ፡ ይኅብኡ ፡ ሎሙ ፡ መሥገርተ ፤\nወይቤሉ ፡ አልቦ ፡ ዘይሬእየነ ።\n6  ወኀሠሥዋ ፡ ለዐመፃ ፡ ወኀልቁ ፡ እዝነ ፡ ይፈትኑ ፡ ወይወጥኑ ፤\n7  ወይበውእ ፡ ሰብእ ፡ በልብ ፡ ዕሙቅ ፤\nወይትሌዐል ፡ እግዚአብሔር ።\n8  ከመ ፡ ሐጸ ፡ ደቂቅ ፡ ኮነ ፡ መቅሠፍቶሙ ።\nወደክመ ፡ ለሳኖሙ ፡ በላዕሌሆሙ ፡\n9  ወደንገፁ ፡ ኵሎሙ ፡ እለ ፡ ርእይዎሙ ።\nወፈርሁ ፡ ኵሉ ፡ ሰብእ ፡\n10  ወነገሩ ፡ ግብረ ፡ እግዚአብሔር ፤\nወአእመሩ ፡ ምግባሮ ።\n11  ይትፌሣሕ ፡ ጻድቅ ፡ በእግዚአብሔር ፡ ወይትዌከል ፡ ቦቱ ፤\nወይከብሩ ፡ ኵሎሙ ፡ ርቱዓነ ፡ ልብ ።"
  },
  {
    "page": 64,
    "content": "1  ለከ ፡ ይደሉ ፡ እግዚኦ ፡ ስብሐት ፡ በጽዮን ፤\nወለከ ፡ ይትፌነው ፡ ጸሎት ፡ በኢየሩሳሌም ።\n2  ስማዕ ፡ ጸሎተ ፡ ኵሉ ፡ ዘሥጋ ፡ ዘመጽአ ፡ ኀቤከ ።\n3  ነገረ ፡ ዐማፂያን ፡ ኀየለነ ፡\nወኀጢአትነሰ ፡ አንተ ፡ ትሰሪ ፡ ለነ ።\n4  ብፁዕ ፡ ዘኀረይኮ ፡ ወዘተወከፍኮ ፡\nወዘኣኅደርኮ ፡ ውስተ ፡ አዕጻዲከ ።\n5  ጸገብነ ፡ እምበረከተ ፡ ቤትከ ፡\nቅዱስ ፡ ጽርሕከ ፡ ወመንክር ፡ በጽዱቅ ።\n6  ስምዐነ ፡ አምላክነ ፡ ወመድኀኒነ ፤\nተስፋሆሙ ፡ ለኵሎሙ ፡ አጽናፈ ፡ ምድር ፡\nወለእለሂ ፡ ውስተ ፡ ባሕር ፡ ርሑቅ ።\n7  አጽናዕኮሙ ፡ ለአድባር ፡ በኀይልከ ፤\nወቅኑታን ፡ እሙንቱ ፡ በኀይል ።\nዘየሀውኮ ፡ ለዐንበረ ፡ ባሕር ፤\nወመኑ ፡ ይትቃወሞ ፡ ለድምፀ ፡ ማዕበላ ።\n8  ይደነግፁ ፡ አሕዛብ ፡ ወይፈርሁ ፡\nእለ ፡ ይነብሩ ፡ ውስተ ፡ አጽናፍ ፡ እምተአምሪከ ፤\nይወፅኡ ፡ በጽባሕ ፡ ወሰርከ ፡ ይትፌሥሑ ።\n9  ሐወጽካ ፡ ለምድር ፡ ወአርወይካ ፡\nወአብዛኅኮ ፡ ለብዕላ ፡\n10  ፈለገ ፡ እግዚአብሔር ፡ ምሉእ ፡ ማያት ፤\nአስተዳሎከ ፡ ሲሳዮሙ ፡ እስመ ፡ ከማሁ ፡ ታስተዴሉ ።\n11  አርውዮ ፡ ለትሌሚሃ ፡ ወአስምር ፡ ለማእረራ ፤\nወበነጠብጣብከ ፡ ትበቍል ፡ ትፈሢሓ ።\n12  ወትባርክ ፡ አክሊለ ፡ ዓመተ ፡ ምሕረትከ ፤\nወይጸግቡ ፡ ጠላተ ፡ ገዳማት ።\n13  ወይረውዩ ፡ አድባረ ፡ በድው ፤\nወይትሐሠዩ ፡ አውግር ፡ ወይቀንቱ ።\n14  ወይለብሱ ፡ አብሐኰ ፡ አባግዕ ፡\nወቈላትኒ ፡ ይመልኡ ፡ ስርናየ ፤\nይጸርኁ ፡ እንዘ ፡ ይሴብሑ ።"
  },
  {
    "page": 65,
    "content": "1  የብቡ ፡ ለእግዚአብሔር ፡ በኵሉ ፡ ምድር ።\nወዘምሩ ፡ ለስሙ ፤ ሀቡ ፡ አኰቴተ ፡ ለስብሐቲሁ ።\n2  በልዎ ፡ ለእግዚአብሔር ፡ ግሩም ፡ ግብርከ ፡\nእንዘ ፡ ብዙኅ ፡ ኀይልከ ፡ ሐሰዉክ ፡ ጸላእቲከ ።\n3  ኵላ ፡ ምድር ፡ ትሰግድ ፡ ወትገኒ ፡ ለከ ፡\nወትዜምር ፡ ለስምከ ፡ ልዑል ።\n4  ንዑ ፡ ወትርአዩ ፡ ግብሮ ፡ ለእግዚአብሔር ፤\nግሩም ፡ ምክሩ ፡ እምእጓለ ፡ እመሕያው ።\n5  ዘይሬስያ ፡ ለባሕር ፡ የብሰ ፡\nወበተከዚ ፡ የኀልፉ ፡ በእግር ፤\nወበህየ ፡ ንትፌሣሕ ፡ ኅቡረ ።\n6  ዘይኴንን ፡ በኀይሉ ፡ ዘለዓለም ፡\nወአዕይንቲሁኒ ፡ ኀበ ፡ አሕዛብ ፡ ይኔጽራ ፤\nእለ ፡ ታአምሩ ፡ ኢታዕብዩ ፡ ርእሰክሙ ።\n7  ባርክዎ ፡ አሕዛብ ፡ ለአምላክነ ፤\nወአፅምኡ ፡ ቃለ ፡ ስብሐቲሁ ።\n8  ዘአንበራ ፡ ለነፍስየ ፡ ውስተ ፡ ሕይወት ፤\nወኢይሁቦን ፡ ሁከተ ፡ ለእግርየ ።\n9  እስመ ፡ አምከርከነ ፡ እግዚኦ ፤\nወፈተንከነ ፡ ከመ ፡ ይፈትንዎ ፡ ለብሩር ።\n10  ወአባእከነ ፡ ውስተ ፡ መሥገርት ፤\nወአምጻእከ ፡ ሕማመ ፡ ቅድሜነ ።\nወአጽአንከ ፡ ስብአ ፡ ዲበ ፡ አርእስቲነ ፤\n11  አኅለፍከነ ፡ ማእከለ ፡ እሳት ፡ ወማይ ፡\nወአውፃእከነ ፡ ውስተ ፡ ዕረፍት ።\n12  እበውእ ፡ ቤተከ ፡ ምስለ ፡ መባእየ ፤\nወእሁብ ፡ ብፅአትየ ።\n13  ዘነበብኩ ፡ በአፉየ ፤ ዘእቤ ፡ በከናፍርየ ፡ አመ ፡ ምንዳቤየ ።\n14  መሥዋዕተ ፡ ንጹሐ ፡ ዘአልቦ ፡ ነውረ ፡\nኣበውእ ፡ ለከ ፡ ዕጣነ ፡ ምስለ ፡ ሕራጊት ፤\nእሠውዕ ፡ ለከ ፡ አልህምተ ፡ ወአጣሌ ።\n15  ንዑ ፡ ስምዑኒ ፡ ወእንግርክሙ ፡\nኵልክሙ ፡ እለ ፡ ትፈርህዎ ፡ ለእግዚአብሔር ፤\nመጠነ ፡ ገብረ ፡ ላቲ ፡ ለነፍስየ ።\n16  ዘጸራኅኩ ፡ ኀቤሁ ፡ በአፉየ ፤\nወከላሕኩ ፡ በልሳንየ ።\n17  እስመ ፡ ዐመፃ ፡ ይሬኢ ፡ ውስተ ፡ ልብየ ፤\nኢይሰምዐኒ ፡ እግዚአብሔር ።\n18  ወበእንተዝ ፡ ሰምዐኒ ፡ እግዚአብሔር ፤\nወአፅምአኒ ፡ ቃለ ፡ ስእለትየ ።\n19  ይትባረክ ፡ እግዚአብሔር ፡ ዘኢከልአኒ ፡ ጸሎትየ ፡\nወኢያርሐቀ ፡ ሣህሎ ፡ እምኔየ ።"
  },
  {
    "page": 66,
    "content": "1  እግዚአብሔር ፡ ይባርከነ ፡ ወይሣሀለነ ፤\nወያርኡ ፡ ገጾ ፡ ላዕሌነ ፡ ወንሕዩ ።\n2  ከመ ፡ ናእምር ፡ በምድር ፡ ፍኖተከ ፤\nወበኵሉ ፡ አሕዛብ ፡ አድኅኖተከ ።\n3  ይገንዩ ፡ ለከ ፡ አሕዛብ ፡ እግዚኦ ፤\nይገንዩ ፡ ለከ ፡ አሕዛብ ፡ ኵሎሙ ።\n4  ይትፌሥሑ ፡ ወይትሐሠዩ ፡ አሕዛብ ፤\nእስመ ፡ ትኴንኖሙ ፡ ለአሕዛብ ፡ በርትዕ ፡\nወትመርሖሙ ፡ ለአሕዛብ ፡ በምድር ።\n5  ይገንዩ ፡ ለከ ፡ አሕዛብ ፡ እግዚኦ ፤\nይገንዩ ፡ ለከ ፡ አሕዛብ ፡ ኵሎሙ ።\nምድርኒ ፡ ወሀበት ፡ ፍሬሃ ፤\n6  ወይባርከነ ፡ እግዚአብሔር ፡ አምላክነ ።\nወይባርከነ ፡ እግዚአብሔር ፤\nወይፍርህዎ ፡ ኵሎሙ ፡ አጽናፈ ፡ ምድር ።"
  },
  {
    "page": 67,
    "content": "1  ይትነሣእ ፡ እግዚአብሔር ፡ ወይዘረዉ ፡ ፀሩ ፤\nወይጕየዩ ፡ ጸላእቱ ፡ እምቅድመ ፡ ገጹ ።\n2  ከመ ፡ የኀልቅ ፡ ጢስ ፡ ከማሁ ፡ የኀልቁ ፤\nወከመ ፡ ይትመሰው ፡ ሰምዕ ፡ እምቅድመ ፡ ገጸ ፡ እሳት ፡\nከማሁ ፡ ይትሐጐሉ ፡ ኃጥኣን ፡ እምቅድመ ፡ ገጹ ፡ ለእግዚአብሔር ።\n3  ወጻድቃንሰ ፡ ይትፌሥሑ ፡ ወይትሐሠዩ ፡ በቅድመ ፡ እግዚአብሔር ፤\nወይትፌሥሑ ፡ በሐሤት ።\n4  ሰብሕዎ ፡ ለእግዚአብሔር ፡ ወዘምሩ ፡ ለስሙ ፤\nፍኖተ ፡ ግብሩ ፡ ለዘ ፡ ዐርገ ፡ እንተ ፡ ዐረብ ፤\nእግዚአብሔር ፡ ስሙ ፡ ወተፈሥሑ ፡ በቅድሜሁ ።\n5  ወይደነግፁ ፡ እምቅድመ ፡ ገጹ ።\nአብ ፡ ለእጓለ ፡ ማውታ ፡ ወመኰንኖን ፡ ለአቤራት ፤\n6  እግዚአብሔር ፡ ውስተ ፡ ቤተ ፡ መቅደሱ ።\nእግዚአብሔር ፡ ያኀድሮሙ ፡ ለባሕታዊያን ፡ ውስተ ፡ ቤቱ ፡\n7  ወያወፅኦሙ ፡ ለሙቁሓን ፡ በኀይሉ ፤\nከማሁ ፡ ለምሩራን ፡ እለ ፡ ይነብሩ ፡ ውስተ ፡ መቃብር ።\n8  እግዚኦ ፡ አመሰ ፡ ወፃእከ ፡ ቅድመ ፡ ሕዝብከ ፤\nወአመኒ ፡ እንተ ፡ ገዳም ፡ ኀለፍከ ።\n9  ምድርኒ ፡ አድለቅለቀት ፡ ወሰማይኒ ፡ አንጠብጠበ ፡\nእምቅድመ ፡ ገጹ ፡ ለአምላከ ፡ ሲና ፤\nእምቅድመ ፡ ገጹ ፡ ለአምላከ ፡ እስራኤል ።\n10  ዝናመ ፡ ፈቃዱ ፡ ዘፈለጠ ፡ እግዚአብሔር ፡ ለርስትከ ፤\nእመኒ ፡ ደክመ ፡ አንተ ፡ ታጸንዖ ።\n11  እንስሳከ ፡ የኀድር ፡ ውስቴቱ ፤\nአስተዳሎከ ፡ ለነዳያን ፡ በኂሩትከ ፡ እግዚኦ ።\n12  እግዚአብሔር ፡ ይሁቦሙ ፡ ቃለ ፡ ለእለ ፡ ይዜንዉ ፡ ኀይለ ፡ ብዙኀ ።\n13  ንጉሠ ፡ ኀያለን ፡ ለፍቁሩ ፡\nለፍቁሩ ፡ ወለሥነ ፡ ቤትከ ፡ ተካፈልነ ፡ ምህርካ ።\n14  እመኒ ፡ ቤትክሙ ፡ ማእከለ ፡ መዋርስት ፤\nክነፈ ፡ ርግብ ፡ በብሩር ፡ ዘግቡር ፡\nወገበዋቲሃኒ ፡ በኀመልማለ ፡ ወርቅ ።\n15  አመ ፡ አዘዘ ፡ ሰማያዊ ፡ ንጉሥ ፡ ላዕሌሃ ፤\nበረድ ፡ ይዘንም ፡ ላዕለ ፡ ሰልሞን ።\nደብረ ፡ እግዚአብሔር ፡ ደብር ፡ ጥሉል ፤\n16  ደብር ፡ ርጉዕ ፡ ወደብረ ፡ ጥሉል ።\nለምንት ፡ ይትነሥኡ ፡ አድባር ፡ ርጉዓን ፤\n17  ደብረ ፡ ዘሠምሮ ፡ እግዚአብሔር ፡ ይኀድር ፡ ውስቴቱ ፡\nእስመ ፡ ይኀድሮ ፡ እግዚአብሔር ፡ ለዝሉፉ ።\n18  ሰረገላቲሁ ፡ ለእግዚአብሔር ፡ ምእልፊተ ፡ አእላፍ ፡ ፍሡሓን ፤\nእግዚአብሔር ፡ ውስቴቶሙ ፡ በሲና ፡ መቅደሱ ።\n19  ዐረገ ፡ ውስተ ፡ አርያም ፡ ፄዊወከ ፡ ፄዋ ፡\nወወሀብከ ፡ ጸጋከ ፡ ለእጓለ ፡ እምሕያው፤\n20  እስመ ፡ ይክሕዱ ፡ ከመ ፡ ይኅድሩ ።\nእግዚአብሔር ፡ አምላክ ፡ ቡሩክ ።\n21  ይትባረክ ፡ እግዚአብሔር ፡ በኵሉ ፡ መዋዕል ፤\nይረድአነ ፡ አምላክነ ፡ ወመድኀኒነ ።\n22  አምላክነሰ ፡ አምላከ ፡ አድኅኖ ፤\nወፍናዊሁኒ ፡ ለሞት ፡ ዘእግዚአብሔር ፡ ውእቱ ።\n23  ወባሕቱ ፡ እግዚአብሔር ፡ ይሰብር ፡ አርእስተ ፡ ጸላእቱ ፤\nወበከተማ ፡ ሥዕርቶሙ ፡ የሐውር ፡ ጌጋዮሙ ።\n24  ይቤ ፡ እግዚአብሔር ፡ ወፂእየ ፡ እገብእ ፤\nወእትመየጥ ፡ እንተ ፡ ቀላየ ፡ ባሕር ።\n25  ከመ ፡ ይሠረያ ፡ እገሪከ ፡ በደም ፡\nልሳነ ፡ ከለባቲከ ፡ ላዕለ ፡ ጸላእቱ ።\n26  አስተርአየ ፡ ፍናዊከ ፡ እግዚኦ ፤\nፍናዊሁ ፡ ለአምላኪየ ፡ ለንጉሥ ፡ ዘውስተ ፡ መቅደስ ።\n27  በጽሑ ፡ መላእክት ፡ ወቦሙ ፡ መዘምራነ ፤\nማእከለ ፡ ደናግል ፡ ዘባጥያተ ፡ ከበሮ ።\n28  በማኅበር ፡ ባርክዎ ፡ ለእግዚአብሔር ፤\nወለአማላክነ ፡ በአንቅዕተ ፡ እስራኤል ።\n29  ህየ ፡ ብንያም ፡ ወሬዛ ፡ በኀይሉ ፡\n30  መላእክተ ፡ ይሁዳ ፡ ወመሳፍንቲሆሙ ፤\nመላእክተ ፡ ዛብሉን ፡ መላእክተ ፡ ንፍታሌም ።\n31  አዝዝ ፡ እግዚኦ ፡ በኀይልከ ፤\nወአጽንዖ ፡ እግዚኦ ፡ ለዝንቱ ፡ ዘሠራዕከ ፡ ለነ ።\n32  ውስተ ፡ ጽርሕከ ፡ ዘኢየሩሳሌም ፤\nለከ ፡ ያምጽኡ ፡ ነገሥት ፡ አምኃ ።\n33  ገሥጾሙ ፡ ለአራዊተ ፡ ሕለት ፡\nማኅበረ ፡ አልህምት ፡ ውስተ ፡ እጓላተ ፡ ሕዝብ ፡\nከመ ፡ ኢይትዐጸዉ ፡ እለ ፡ ፍቱናን ፡ ከመ ፡ ብሩር ፤\n34  ዝርዎሙ ፡ ለአሕዛብ ፡ እለ ፡ ይፈቅዱ ፡ ቀትለ ።\nይመጽኡ ፡ ተናብልት ፡ እምግብጽ ፤\nኢትዮጵያ ፡ ታበጽሕ ፡ እደዊሃ ፡ ኀበ ፡ እግዚአብሔር ።\n35  ነገሥተ ፡ ምድር ፡ ሰብሕዎ ፡ ለእግዚአብሔር ፤\nወዘምሩ ፡ ለአምላክነ ።\n36  ዘምሩ ፡ ለእግዚአብሔር ፡ ዘዐርገ ፡ ውስተ ፡ ሰማይ ፤\nሰማይ ፡ ዘመንገለ ፡ ጽባሕ ፤\n37  ናሁ ፡ ይሁብ ፡ ቃሎ ፡ ቃለ ፡ ኀይል ።\nሀቡ ፡ አኰቴተ ፡ ለእግዚአብሔር ፡\n38  ላዕለ ፡ እስራኤል ፡ ዐቢይ ፡ ስብሐቲሁ ፤\nወኀይሉሂ ፡ እስከ ፡ ደመናት ።\n39  መንክር ፡ እግዚአብሔር ፡ በላዕለ ፡ ቅዱሳኒሁ ።\nአምላከ ፡ እስራኤል ፡ ውእቱ ፡ ይሁብ ፡ ኀይለ ፡ ወጽንዐ ፡ ለሕዝቡ ፤\nወይትባረክ ፡ እግዚአብሔር ።"
  },
  {
    "page": 68,
    "content": "1  አድኅነኒ ፡ እግዚኦ ፤ እስመ ፡ በጽሐኒ ፡ ማይ ፡ እስከ ፡ ነፍስየ ።\n2  ወጠጋዕኩ ፡ ውስተ ፡ ዕሙቅ ፡ ቀላይ ፡ ወኀይል ፡ አልብየ ፤\n3  በጻሕኩ ፡ ውስተ ፡ ማዕምቀ ፡ ባሕር ፡ ወዐውሎ ፡ አስጠመኒ ።\n4  ሰራሕኩ ፡ በከልሖ ፡ ወስሕከኒ ፡ ጕርዔየ ፤\nደክማ ፡ አዕይንትየ ፡ እንዘ ፡ እሴፈዎ ፡ ለአምላኪየ ።\n5  በዝኁ ፡ እምስዕርተ ፡ ርእስየ ፡ እለ ፡ ይጸልኡኒ ፡ በከንቱ ፤\n6  ጸንዑ ፡ ፀርየ ፡ እለ ፡ ይረውዱኒ ፡ በዐመፃ ፡\nወዘኢነሣእኩ ፡ ይትፈደዩኒ ።\n7  ለሊከ ፡ እግዚኦ ፡ ታአምር ፡ እበድየ ፤\nወኢይትኀባእ ፡ እምኔከ ፡ ኃጢአትየ ።\n8  ወኢይትኀፈሩ ፡ ብየ ፡ እለ ፡ የኀሡከ ፡ እግዚኦ ፡ እግዚአ ፡ ኀያላን ፤\n9  ወኢይኀሰሩ ፡ ብየ ፡ እለ ፡ ይሴፈዉከ ፤ አምላከ ፡ እስራኤል ።\n10  እስመ ፡ በእንቲአከ ፡ ተዐገሥኩ ፡ ፅእለተ ፤\nወከደነኒ ፡ ኀፍረት ፡ ገጽየ ።\n11  ከመ ፡ ነኪር ፡ ኮንክዎሙ ፡ ለአኀውየ ፤\nወነግድ ፡ ለደቂቀ ፡ አቡየ ፡ ወእምየ ።\n12  እስመ ፡ ቅንአተ ፡ ኬትከ ፡ በልዐኒ ፤\nተዕይርቶሙ ፡ ለእለ ፡ ይትዔየሩከ ፡ ወድቀ ፡ ላዕሌየ ።\n13  ወቀጻእክዋ ፡ በጾም ፡ ለነፍስየ ።\nወኮነኒ ፡ ፅእለተ ።\n14  ወለበስኩ ፡ ሠቀ ፡ ወኮንክዎሙ ፡ ነገረ ።\n15  ላዕሌየ ፡ ይዛውዑ ፡ እለ ፡ ይነብሩ ፡ ውስተ ፡ አናቅጽ ፤\nወኪያየ ፡ የኀልዩ ፡ እለ ፡ ይሰትዩ ፡ ወይነ ።\n16  ወአንሰ ፡ በጸሎትየ ፡ ኀበ ፡ እግዚአብሔር ፡\nሣህሉ ፡ ለእግዚአብሔር ፡ በጊዜሁ ፤\n17  እንዘ ፡ ብዙኅ ፡ ሣህልከ ፡\nስምዐኒ ፡ ዘበአማን ፡ መድኀንየ ።\n18  ወአድኅነኒ ፡ እምዐምዓም ፡ ከመ ፡ ኢየኀጠኒ ፤\nወአንግፈኒ ፡ እምጸላእትየ ፡ ወእምቀላየ ፡ ማይ ።\nወኢያስጥመኒ ፡ ዐውሎ ፡ ማይ ፡\n19  ወኢየኀጠኒ ፡ ቀላይ ፤\nወኢያብቁ ፡ አፉሁ ፡ ዐዘቅት ፡ ላዕሌየ ።\n20  ስምዐኒ ፡ እግዚኦ ፡ እስመ ፡ ሠናይ ፡ ምሕረትከ ፤\nወበከመ ፡ ብዝኀ ፡ ሣህልከ ፡ ነጽር ፡ ላዕሌየ ።\n21  ወኢትሚጥ ፡ ገጸከ ፡ እምገብርከ ፤\nእስመ ፡ ተመንደብኩ ፡ ፍጡነ ፡ ስምዐኒ ።\n22  ነጽራ ፡ ለነፍስየ ፡ ወአድኅና ፤\nወአድኅነኒ ፡ በእንተ ፡ ጽእለትየ ።\n23  ለሊከ ፡ ታአምር ፡ ጸላእትየ ፤\nኀፍረትየ ፡ ወኀሳርየ ፤\n24  በቅድመ ፡ ኵሎሙ ፡ እለ ፡ ይሣቅዩኒ ።\nተዐገሠት ፡ ነፍስየ ፡ ጽእለተ ፡ ወኀሳረ ፤\n25  ወነበርኩ ፡ ትኩዝየ ፡ ወኀጣእኩ ፡ ዘይናዝዘኒ ።\n26  ወወደዩ ፡ ሐሞተ ፡ ውስተ ፡ መብልዕየ ፤\nወአስተዩኒ ፡ ብሒአ ፡ ለጽምእየ ።\n27  ለትኩኖሙ ፡ ማእዶሙ ፡ መሥገርተ ፡ በቅድሜሆሙ ፤\nወማዕገተ ፡ ዕቅፍት ፡ ለፍዳሆሙ ።\n28  ይጽለማ ፡ አዕይንቲሆሙ ፡ ወኢይርአያ ፤\nወይትቀጻዕ ፡ ዘባናቲሆሙ ፡ በኵሉ ፡ ጊዜ ።\n29  ከዐው ፡ መዐተከ ፡ ላዕሌሆሙ ፤\nወይርከቦሙ ፡ መቅሠፍተ ፡ መዐትከ ።\n30  ለትኩን ፡ ሀገሮሙ ፡ በድወ ፤\nወአልቦ ፡ ዘይንበር ፡ ውስተ ፡ አብያቲሆሙ ።\n31  እስመ ፡ ዘአንተ ፡ ቀሠፍከ ፡ እሙንቱ ፡ ተለዉ ፤\nወወሰኩኒ ፡ ዲበ ፡ ጸልዕየ ፡ ቍስለ ።\n32  ወስኮሙ ፡ ጌጋየ ፡ በዲበ ፡ ጌጋዮሙ ፤\nወኢይባኡ ፡ በጽድቅከ ።\n33  ወይደምሰሱ ፡ እመጽሐፈ ፡ ሕያዋን ፤\nወኢይጸሐፉ ፡ ምስለ ፡ ጻድቃን ።\n34  ነዳይ ፡ ወቍሱል ፡ አነ ፤\nመድኀኔ ፡ ገጽየ ፡ እግዚአብሔር ፡ ተወክፈኒ ።\n35  እሴብሕ ፡ ለስመ ፡ አምላኪየ ፡ በማኅሌት ፤\nወኣዐብዮ ፡ በስብሓት ።\n36  ወአሠምሮ ፡ ለእግዚአብሔር ፡ እምላህም ፡ ጣዕዋ ፤\nዘአብቈለ ፡ ቀርነ ፡ ወጽፍረ ።\n37  ይርአዩ ፡ ነዳያን ፡ ወይትፌሥሑ ፤\nኅሥዎ ፡ ለእግዚአብሔር ፡ ወተሐዩ ፡ ነፍስክሙ ።\n38  እስመ ፡ ሰምዖሙ ፡ እግዚአብሔር ፡ ለነዳያን ፤\nወኢመነኖሙ ፡ ለሙቁሓን ።\n39  ይሴብሕዎ ፡ ሰማያት ፡ ወምድር ፤\nወባሕርኒ ፡ ወኵሉ ፡ ዘይትሐወሥ ፡ ውስቴታ ።\n40  እስመ ፡ አድኀና ፡ እግዚአብሔር ፡ ለጽዮን ፡\nወይትሐነጻ ፡ አህጉረ ፡ ይሁዳ ፤\n41  ወይነብሩ ፡ ህየ ፡ ወይወርስዋ ።\n42  ወዘርዐ ፡ አግብርቲከ ፡ ይነብርዋ ፤\nወእለ ፡ ያፍቅሩ ፡ ስመከ ፡ የኀድሩ ፡ ውስቴታ ።"
  },
  {
    "page": 69,
    "content": "1  እግዚኦ ፡ ነጽር ፡ ውስተ ፡ ረዲኦትየ ፤\nእግዚኦ፡ አፍጥን ፡ ረዳኦትየ ።\n2  ይትኀፈሩ ፡ ወይኅሰሩ ፡ እለ ፡ የኀሥዎ ፡ ለነፍስየ ፤\n3  ወይግብኡ ፡ ድኅሬሆሙ ፡ ወይትኀፈሩ ፡ እለ ፡ መከሩ ፡ እኩየ ፡ ላዕሌየ ።\n4  ለይግብኡ ፡ ድኅሬሆሙ ፡ በጊዜሃ ፡ ተኀፊሮሙ ፡ እለ ፡ ይብሉኒ ፡ አንቋዕ ፡ አንቋዕ ።\n5  ለይትፌሥሑ ፡ ወይትሐሠዩ ፡ ኵሎሙ ፡ እለ ፡ የኀሡከ ፡ እግዚኦ ፤\nወይበሉ ፡ ዘልፈ ፡ ዐቢይ ፡ እግዚአብሔር ፡\nእለ ፡ ይፈቅዱ ፡ አድኅኖተከ ፡ በኵሉ ፡ ጊዜ ።\n6  አንሰ ፡ ነዳይ ፡ ወምስኪን ፡ አነ ፡\nወእግዚአብሔር ፡ ይረድአኒ ።\nረዳእየ ፡ ወምስካይየ ፡ አንተ ፡\nእግዚኦ ፡ አምላኪየ ፡ ወኢትጐንዲ ።"
  },
  {
    "page": 70,
    "content": "1  ኪያከ ፡ ተወከልኩ ፡ እግዚኦ ፡ ወኢይትኀፈር ፡ ለዓለም ።\nወበጽድቅከ ፡ አንግፈኒ ፡ ወባልሐኒ ፤\n2  አፅምእ ፡ እዝነከ ፡ ኀቤየ ፡ ወፍጡነ ፡ አድኅነኒ ።\n3  ኩነኒ ፡ አምላኪየ ፡ ወመድኀንየ ፡\nውስተ ፡ ብሔር ፡ ጽኑዕ ፡ ከመ ፡ ታድኅነኒ ፤\n4  እስመ ፡ ኀይልየ ፡ ወጸወንየ ፡ አንተ ።\n5  አምላኪየ ፡ አድኅነኒ ፡ እምእደ ፡ ኃጥኣን ፤\nወእምእደ ፡ ዐመፂ ፡ ወገፋዒ ።\n6  እስመ ፡ አንተ ፡ ተስፋየ ፡ እግዚኦ ፤\nእግዚእየ ፡ ተሰፈውኩከ ፡ እምንእስየ ።\n7  ወብከ ፡ ጸናዕኩ ፡ በውስተ ፡ ከርሠ ፡ እምየ ።\nወበውስተ ፡ ማኅፀን ፡ እንተ ፡ ከደንከኒ ።\n8  ወአንተ ፡ ዝክርየ ፡ በኵሉ ፡ ጊዜ ።\nከመ ፡ ኳሄላ ፡ ኮንክዎሙ ፡ ለብዙኃን ።\nወአንተ ፡ ረዳእየ ፡ ወኀይልየ ።\n9  ምላእ ፡ አፉየ ፡ ስብሐቲከ ፤\nከመ ፡ እሴብሕ ፡ አኰቴተከ ፡\nወኵሎ ፡ አሚረ ፡ ዕበየ ፡ ስብሐቲከ ።\n10  ኢትግድገኒ ፡ በመዋዕለ ፡ ርሥእየ ፤\nወአመሂ ፡ ኀልቀ ፡ ኀይልየ ፡ ኢትኅድገኒ ፡ አምላኪየ ።\n11  እስመ ፡ ነበቡ ፡ ላዕሌየ ፡ ጸላእትየ ፤\nወእለሂ ፡ የኀሥዋ ፡ ለነፍስየ ፡ ተማከሩ ፡ ኅቡረ ፡\n12  ወይቤሉ ፡ ኀደጎ ፡ እግዚአብሔር ፤\nዴግንዎ ፡ ወትእኅዝዎ ፤\nእስመ ፡ አልቦ ፡ ዘያድኅኖ ።\n13  አምላኪየ ፡ ኢትርሐቅ ፡ እምኔየ ፤\nአምላኪየ ፡ ነጽር ፡ ውስተ ፡ ረዲኦትየ ።\n14  ይትኀፈሩ ፡ ወይኅሰሩ ፡ እለ ፡ ያስተዋድይዋ ፡ ለነፍስየ ፤\nወይልበሱ ፡ ኀፍረተ ፡ ወኀሳረ ፡ እለ ፡ ይፈቅዱ ፡ ሊተ ፡ ሕማመ ።\n15  ወአንሰ ፡ ዘልፈ ፡ እሴፈወከ ፡ እግዚኦ ፤\nወእዌስክ ፡ ዲበ ፡ ኵሉ ፡ ስብሐቲከ ።\n16  አፉየ ፡ ይነግር ፡ ጽድቀከ ፡ ወኵሎ ፡ አሚረ ፡ አድኅኖተከ ፤\n17  እስመ ፡ ኢያአምር ፡ ተግባረ ።\nእበውእ ፡ በኀይለ ፡ እግዚአብሔር ፤\nእግዚኦ ፡ እዜከር ፡ ጽድቀከ ፡ ባሕቲቶ ።\n18  ወመሀርከኒ ፡ አምላኪየ ፡ እምንእስየ ፤\nእስከ ፡ ይእዜ ፡ እነግር ፡ ስብሐቲከ ።\n19  ወእስከ ፡ እልህቅ ፡ ወእረሥእ ፡ ኢትኅድገኒ ፡ አምላኪየ ፤\n20  እስከ ፡ እነግረ ፡ መዝራዕተከ ፡ ለትውልድ ፡ ዘይመጽእ ።\n21  ኀይለከኒ ፡ ወጽድቀከኒ ።\nእግዚኦ ፡ እስከ ፡ አርያም ፡ ገበርከ ፡ ዐቢያተ ።\nእግዚኦ ፡ መኑ ፡ ከማከ ።\n22  እስመ ፡ አርአይከኒ ፡ ሕማመ ፡ ወምንዳቤ ፡ ብዙኀ ፤\nወተመየጥከኒ ፡ ወአሕየውከኒ ፤\nወእምቀላየ ፡ ምድር ፡ ካዕበ ፡ አውፃእከኒ ።\n23  ወአብዛኅኮ ፡ ለጽድቅከ ፡\nወገባእከ ፡ ታስተፌሥሐኒ ፤\nወእምቀላየ ፡ ምድር ፡ ካዕበ ፡ አውፃእከኒ ።\n24  ወአነሂ ፡ እገኒ ፡ ለከ ፡ በንዋየ ፡ መዝሙር ፡ ለጽድቅከ ፤\nእዜምር ፡ ለከ ፡ አምላኪየ ፡ በመሰንቆ ፡ ቅዱሰ ፡ እስራኤል ።\n25  ይትፌሥሓኒ ፡ ከናፍርየ ፡ ሶበ ፡ እዜምር ፡ ለከ ፤\nወለነፍስየኒ ፡ አንተ ፡ አድኀንካ ።\n26  ወዓዲ ፡ ልሳንየ ፡ ያነብብ ፡ ጽድቀከ ፡ ኵሎ ፡ አሚረ ፤\nሶበ ፡ ተኀፍሩ ፡ ወኀስሩ ፡ እለ ፡ የኀሡ ፡ ሊተ ፡ እኩየ ።"
  },
  {
    "page": 71,
    "content": "1  እግዚኦ ፡ ኵነኔከ ፡ ሀቦ ፡ ለንጉሥ ፤\nወጽድቅከኒ ፡ ለወልደ ፡ ንጉሥ ።\n2  ከመ ፡ ይኰንኖሙ ፡ ለሕዝብከ ፡ በጽድቅ ፤\nወለነዳያኒከ ፡ በፍትሕ ።\n3  ይትወከፉ ፡ አድባር ፡ ወአውግር ፡ ሰላመ ፡ ሕዝብከ ።\n4  ኰንን ፡ በጽድቅ ፡ ነዳያነ ፡ ሕዝብከ ፡\nወአድኅኖሙ ፡ ለደቂቀ ፡ ምስኪናኒከ ፤\nወአኅስሮ ፡ ለዕቡይ ።\n5  ወይጽናሕ ፡ ምስለ ፡ ፀሐይ ፤\nእምቅድመ ፡ ወርኅ ፡ ለትውልደ ፡ ትውልድ ።\n6  ወይወርድ ፡ ከመ ፡ ጠል ፡ ውስተ ፡ ፀምር ፤\nወከመ ፡ ነጠብጣብ ፡ ዘያንጠበጥብ ፡ ዲበ ፡ ምድር ።\n7  ወይሠርጽ ፡ ጽድቅ ፡ በመዋዕሊሁ ፤\nወብዙኅ ፡ ሰላመ ፡ እስከ ፡ ይኀልፍ ፡ ወርኅ ።\n8  ወይኴንን ፡ እምባሕር ፡ እስከ ፡ ባሕር ፤\nወእምአፍላግ ፡ እስከ ፡ አጽናፈ ፡ ዓለም ።\n9  ይገንዩ ፡ ቅድሜሁ ፡ ኢትዮጵያ ፤\nወጸላእቲሁ ፡ ሐመደ ፡ ይቀምሑ ።\n10  ነገሥተ ፡ ተርሴስ ፡ ወደሰያት ፡ አምኃ ፡ ያበውኡ ፤\nነገሥተ ፡ ሳባ ፡ ወዐረብ ፡ ጋዳ ፡ ያመጽኡ ።\n11  ወይሰግዱ ፡ ሎቱ ፡ ኵሎሙ ፡ ነገሥተ ፡ ምድር ፤\nወይትቀነዩ ፡ ሎቱ ፡ ኵሎሙ ፡ አሕዛብ ።\n12  እስመ ፡ አድኀኖ ፡ ለነዳይ ፡ እምእደ ፡ ዘይትዔገሎ ፤\nለምስኪን ፡ ዘአልቦ ፡ ረዳኤ ።\n13  ወይምሕክ ፡ ነዳየ ፡ ወምስኪነ ፤\nወያድኅን ፡ ነፍሰ ፡ ነዳያን ።\n14  እምርዴ ፡ ወእምትዕግልት ፡ ያድኅና ፡ ለነፍሶሙ ፤\nወክቡር ፡ ስሙ ፡ በቅድሜሆሙ ።\n15  ወየሐዩ ፡ ወይሁብዎ ፡ እምወርቀ ፡ ዐረብ ፤\nወዘልፈ ፡ ይጼልዩ ፡ በእንቲአሁ ፡\nወኵሎ ፡ አሚረ ፡ ይድሕርዎ ።\n16  ወይከውን ፡ ምስማከ ፡ ለኵሉ ፡ ምድር ፡\nውስተ ፡ አርእስተ ፡ አድባር ፤\nወኡነውኅ ፡ እምአርህ ፡ ፍሬሁ ፡\nወይበቍል ፡ ውስተ ፡ ሀገር ፡ ከመ ፡ ሣዕረ ፡ ምድር ።\n17  ወይከውን ፡ ቡሩከ ፡ ስሙ ፡ ለዓለም ፡\nእምቅድመ ፡ ፀሐይ ፡ ሀሎ ፡ ስሙ ፤\n18  ወይትባረኩ ፡ ቦቱ ፡ ኵሎሙ ፡ አሕዛበ ፡ ምድር ፡\nወያስተበፅእዎ ፡ ኵሎሙ ፡ ሕዝብ ።\n19  ይትባረክ ፡ እግዚአብሔር ፡ አምላከ ፡ እስራኤል ፤\nዘገብረ ፡ መንክረ ፡ ባሕቲቱ ።\n20  ወይትባረክ ፡ ስመ ፡ ስብሓቲሁ ፡\nልዓለም ፡ ወለዓለመ ፡ ዓለም ፤\nወይምላእ ፡ ስብሐቲሁ ፡ ኵሎ ፡ ምድር ፤ ለይኩን ፡ ለይኩን ።\nኀልቀ ፡ መኅልይ ፡ ዘዳዊት ፡ ዘወልደ ፡ ኤሳይ ።"
  },
  {
    "page": 72,
    "content": "1  ጥቀ ፡ ኄር ፡ እግዚአብሔር ፡ ለእስራኤል ፡ ለርቱዓነ ፡ ልብ ።\n2  ሊተሰ ፡ ሕቀ ፡ ክመ ፡ ዘእምተንተና ፡ እገርየ ፤\nወሕቀ ፡ ክመ ፡ ዘእምድኅፀ ፡ ሰኰናየ ።\n3  እስመ ፡ ቀናእኩ ፡ ላዕለ ፡ ኃጥኣን ፤\nሰላሞሙ ፡ ርእይየ ፡ ለዐማፅያን ።\n4  እስመ ፡ አልቦሙ ፡ ሣኅተ ፡ ለሞቶሙ ፤\nወኢኀይለ ፡ ለመቅሠፍቶሙ ።\n5  ወበጻማሂ ፡ ኢኮኑ ፡ ከመ ፡ ሰብእ ፤\nወኢተቀሥፉ ፡ ምስለ ፡ ሰብእ ።\n6  ወበእንተዝ ፡ አኀዞሙ ፡ ትዕቢት ፤\nወተዐጸፍዋ ፡ ለኀጢአቶሙ ፡ ወለዐመፃሆሙ ።\n7  ወይወፅእ ፡ ከመ ፡ እምአንጕዕ ፡ ኀጢአቶሙ ፤\nወኀለፈ ፡ እምትዕቢተ ፡ ልቦሙ ።\n8  ወሐለዩ ፡ ወነበቡ ፡ ከንቶ ፤\nወነበቡ ፡ ዐመፃ ፡ ውስተ ፡ አርያም ።\n9  ወአንበሩ ፡ ውስተ ፡ ሰማይ ፡ አፉሆሙ ፤\nወአንሶሰው ፡ ውስተ ፡ ምድር ፡ ልሳኖሙ ።\n10  ወበእንተዝ ፡ ይትመየጡ ፡ ሕዝብየ ፡ እምዝየ ፤\nወይትረከብ ፡ ፍጹም ፡ መዋዕል ፡ በላዕሌሆሙ ።\n11  ወይብሉ ፡ እፎ ፡ ያአምር ፡ እግዚአብሔር ፤\nወቦኑ ፡ ዘያአምር ፡ በአርያም ።\n12  ናሁ ፡ እሉ ፡ ኃጥኣን ፡ ይትፈግዑ ፡\nወለዓለም ፡ ያጸንዕዋ ፡ ለብዕሎሙ ።\n13  ወእቤ ፡ ከንቶሁ ፡ እንጋ ፡ አጽደቅዋ ፡ ለልብየ ፤\nወኀፀብኩ ፡ በንጹሕ ፡ እደውየ ።\n14  ወኮንኩ ፡ ቅሡፈ ፡ ኵሎ ፡ አሚረ ፤\nወዘለፋየኒ ፡ በጽባሕ ።\n15  ሶበ ፡ እቤሁ ፡ ነበብኩ ፡ ከመዝ ፤\nናሁ ፡ ሠራዕኩ ፡ ለትውልደ ፡ ደቂቅከ ።\n16  ወተወከፍኩ ፡ ከመ ፡ ኣእምር ፤\nወዝንቱሰ ፡ ጻማ ፡ ውእቱ ፡ በቅድሜየ ።\n17  እስከ ፡ እበውእ ፡ ውስተ ፡ መቅደሱ ፡ ለእግዚአብሔር ፤\nከመ ፡ ኣእምር ፡ ደኃሪቶሙ ።\n18  ወባሕቱ ፡ በእንተ ፡ ጽልሑቶሙ ፡ አጽናሕኮሙ ፤\nወነፃኅኮሙ ፡ በተንሥኦቶሙ ።\n19  እፎ ፡ ኮኑ ፡ ለሙስና ፡\nግብተ ፡ ኀልቁ ፡ ወተሐጕሉ ፡ በእንተ ፡ ኀጢአቶሙ ።\n20  ከመ ፡ ዘንቃህ ፡ እምንዋም ፡\nእግዚኦ ፡ በሀገርከ ፡ አኅስር ፡ ራእዮሙ ።\n21  እስመ ፡ ውዕየ ፡ ልብየ ፡ ወተመስወ ፡ ኵልያትየ ።\nወአንሰ ፡ ምኑን ፡ ወኢያእምርኩ ፤\n22  ወኮንኩ ፡ ከመ ፡ እንስሳ ፡ በኀቤከ ።\nወአንሰ ፡ ዘልፈ ፡ ምስሌከ ፤\n23  አኀዝከኒ ፡ እዴየ ፡ ዘየማን ።\nወበምክረ ፡ ዚአከ ፡ መራሕከኒ ፤\nወምስለ ፡ ስብሐት ፡ ተወከፍከኒ ፤\n24  ምንተ ፡ ብየ ፡ ተሀሉ ፡ ውስተ ፡ ሰማይ ፤\nወምንተ ፡ እፈቅድ ፡ ኀቤከ ፡ ውስተ ፡ ምድር ።\n25  ኀልቀ ፡ ልብየ ፡ ወሥጋየ ፡ በአምላከ ፡ መድኀኒትየ ፡\nእግዚአብሔር ፡ መክፈልትየ ፡ ለዓለም ።\n26  እስመ ፡ ናሁ ፡ እለ ፡ ይርሕቁ ፡ እምኔከ ፡ ይትሐጐሉ ፤\nወሠረውኮሙ ፡ ለኵሎሙ ፡ እለ ፡ ይዜምዉ ፡ እምኔከ ።\n27  ሊተሰ ፡ ተሊወ ፡ እግዚአብሔር ፡ ይኄይሰኒ ፤\nወትውክልትየኒ ፡ ላዕለ ፡ እግዚአብሔር ፤\n28  ከመ ፡ እንግር ፡ ኵሎ ፡ ስብሐቲሁ ።\nበአናቅጺሃ ፡ ለወለተ ፡ ጽዮን ።"
  },
  {
    "page": 73,
    "content": "1  ለምንት ፡ ገደፍከኒ ፡ እግዚኦ ፡ ለዝሉፉ ፤\nወተመዓዕከ ፡ መዐተከ ፡ ላዕለ ፡ አባግዐ ፡ መርዔትከ ።\n2  ተዘከር ፡ ማኅበረከ ፡ ዘአቅደምከ ፡ ፈጢረ ፡\n3  ወአድኀንከ ፡ በትረ ፡ ርስትከ ፤\nደብረ ፡ ጽዮን ፡ ዘኀደርከ ፡ ውስቴታ ።\n4  አንሥእ ፡ እዴከ ፡ ዲበ ፡ ትዕቢቶሙ ፡ ለዝሉፉ ፤\nመጠነከ ፡ አሕሠመ ፡ ፀራዊ ፡ ዲበ ፡ ቅዱሳኒከ ።\n5  ወተዘሀሩ ፡ ጸላእትከ ፡ በማእከለ ፡ በዓልከ ፤\n6  ወረሰዩ ፡ ትእምርቶሙ ፡ ትእምርተ ፡ ዘኢያአምሩ ።\nከመ ፡ ዘውስተ ፡ ላዕላይ ፡ ፍኖት ፤\n7  ወከመ ፡ ዕፀወ ፡ ገዳም ፡ በጕድብ ፡ ሰበሩ ፡ ኆኃቲሃ ።\nከማሁ ፡ በማሕፄ ፡ ወበመፍጽሕ ፡ ሰበርዋ ።\n8  ወአውዐዩ ፡ በእሳት ፡ መቅደሰከ ፤\nወአርኰሱ ፡ ማኅደረ ፡ ስምከ ፡ ውስተ ፡ ምድር ።\n9  ወይቤሉ ፡ በልቦሙ ፡ ኀቢሮሙ ፡ በበሕዘቢሆሙ ፤\nንዑ ፡ ንስዐር ፡ ኵሎ ፡ በዓላቲሁ ፡ ለእግዚአብሔር ፡ እምድር ።\n10  ወትእምርቶሂ ፡ ኢናአምር ፤\nወአልቦ ፡ እንከ ፡ ነቢየ ፤ ወንሕነሂ ፡ ኢናአምር ፡ እንከ ።\n11  እስከ ፡ ማእዜኑ ፡ እንከ ፡ እግዚኦ ፡ ይጼእል ፡ ፀራዊ ፤\nወዘልፈ ፡ ያምዕዖ ፡ ለስምከ ፡ ጸላኢ ።\n12  ለምንት ፡ እግዚኦ ፡ ትመይጥ ፡ እዴከ ፤\nወየማንከ ፡ ማእከለ ፡ ሕፅንከ ፡ ለግሙራ ።\n13  ወእግዚአብሔር ፡ ንጉሥ ፡ ውእቱ ፡ እምቅድመ ፡ ዓለም ፤\nወገብረ ፡ መድኀኒተ ፡ በማእከለ ፡ ምድር ።\n14  አንተ ፡ አጽናዕካ ፡ ለባሕር ፡ በኀይልከ ፤\nአንተ ፡ ሰበርከ ፡ ርእሰ ፡ ከይሲ ፡ በውስተ ፡ ማይ ።\n15  ወአንተ ፡ ቀጥቀጥከ ፡ አርእስቲሁ ፡ ለከይሲ ፤\nወወሀብኮሙ ፡ ሲሳዮሙ ፡ ለሕዝበ ፡ ኢትዮጵያ ።\n16  አንተ ፡ ሰጠቀ ፡ አፍላገ ፡ ወአንቅዕት ፤\n[አንተ ፡ ኢይበስኮሙ ፡ ለአፍላገ ፡ ኤታም ።]\n17  ለከ ፡ ውእቱ ፡ መዐልት ፡ ወዚአከ ፡ ይእቲ ፡ ሌሊት ፤\nአንተ ፡ ፈጠርከ ፡ ፀሐየ ፡ ወወርኀ ።\n18  ወአንተ ፡ ገበርከ ፡ አድባረ ፡ ወምድረ ፡ ኵሎ ፤\nክረምተ ፡ ወሐጋየ ፡ አንተ ፡ ፈጠርከ ።\n19  ወተዘከር ፡ ዘንተ ፡ ተግባረከ ፤\nፀራዊ ፡ ተዐየሮ ፡ ለእግዚአብሔር ፤\nወሕዝብ ፡ አብድ ፡ አምዕዖ ፡ ለስሙ ።\n20  ኢትመጥዋ ፡ ለአራዊት ፡ ነፍሰ ፡ እንተ ፡ ትገኒ ፡ ለከ ፤\nወኢትርሳዕ ፡ ነፍሰ ፡ ነዳያኒከ ፡ ለዝሉፉ ።\n21  ወነጽር ፡ ውስተ ፡ ሥርዐትከ ፤\nእስመ ፡ በዝኁ ፡ ጽሉማነ ፡ ምድር ፡ አብያተ ፡ ኃጥኣን ።\n22  ወኢይግባእ ፡ ነዳይ ፡ ተኀፊሮ ፤\nንዳይ ፡ ወምስኪን ፡ ይሴብሑ ፡ ለስምከ ።\n23  ተንሥእ ፡ እግዚኦ ፡ ወተበቀል ፡ በቀልየ ፤\nወተዘከር ፡ ዘተዐየሩከ ፡ አብዳን ፡ ኵሎ ፡ አሚረ ።\n24  ወኢትርሳዕ ፡ ቃለ ፡ አግብርቲከ ፤\nትዝህርቶሙ ፡ ለጸላእትከ ፡ ይዕረግ ፡ ኀቤከ ፡ በኵሉ ፡ ጊዜ ።"
  },
  {
    "page": 74,
    "content": "1  እገኒ ፡ ለከ ፡ እግዚኦ\nእገኒ ፡ ለከ ፡ ወእጼውዕ ፡ ስመከ ፤\n2  ወእነግር ፡ ኵሎ ፡ ስብሐቲከ ።\nሶበ ፡ ረከብኩ ፡ ጊዜሁ ፤ ወአንሰ ፡ ጽድቀ ፡ እኴንን ።\n3  ተመስወት ፡ ምድር ፡ ወኵሎሙ ፡ እለ ፡ ይነብሩ ፡ ውስቴታ ፤\nወአነ ፡ አጽናዕኩ ፡ አዕማዲሃ ።\n4  ወእቤሎሙ ፡ ላኃጥኣን ፡ ኢየአብሱ ፤\nወእለሂ ፡ ይኤብሱ ፡ ኢያንሥኡ ፡ ቀርኖሙ ።\n5  ወኢያንሥኡ ፤ ቀርኖሙ ፡ ውስተ ፡ አርያም ፤\nወኢይንብቡ ፡ ዐመፃ ፡ ላዕለ ፡ እግዚአብሔር ።\n6  እስመ ፡ ኢእምጽባሕ ፡ ወኢእምዐረብ ፡ ወኢእምአድባረ ፡ ገዳም ፡\nእስመ ፡ እግዚአብሔር ፡ መኰንን ፡ ውእቱ ፤\n7  ዘንተ ፡ ያኀስር ፡ ወዘንተ ፡ ያከብር ።\nእስመ ፡ ጽዋዕ ፡ ውስተ ፡ እደ ፡ እግዚአብሔር ፡\nወይን ፡ ዘኢኮነ ፡ ቱሱሐ ፡ ዘምሉእ ፡ ቅድሐቱ ፤\n8  ወሶጦ ፡ እምዝንቱ ፡ ውስተ ፡ ዝንቱ ፤\nወባሕቱ ፡ ጣሕሉኒ ፡ ኢይትከዐው ፡\nወይሰትይዎ ፡ ኵሎሙ ፡ ኃጥኣነ ፡ ምድር ።\n9  ወአንሰ ፡ እትፌሣሕ ፡ ለዓለም ፤ ወእዜምር ፡ ለአምላከ ፡ ያዕቆብ ።\n10  ወእሰብር ፡ አቅርንተ ፡ ኃጥኣን ፤\nወይትሌዐል ፡ አቅርንተ ፡ ጻድቃን ።"
  },
  {
    "page": 75,
    "content": "1  ተዐውቀ ፡ እግዚአብሔር ፡ በይሁዳ ፤\nወዐቢይ ፡ ስሙ ፡ በእስራኤል ።\n2  ወነበረ ፡ በሰላም ፡ ብሔሩ ፤ ወማኅደሩሂ ፡ ውስተ ፡ ጽዮን ።\n3  ወበህየ ፡ ሰበረ ፡ ኀይለ ፡ ቀስት ፤\nወልታ ፡ ወኲናተ ፡ ወፀባኢተ ።\n[ወብህየ ፡ ሰበረ ፡ አቅርንተ ።]\n4  አንተ ፡ ታበርህ ፡ ምንክረ ፤ እምአድባር ፡ ዘለዓለም ።\nደንገፁ ፡ ኵሎሙ ፡ አብዳነ ፡ ልብ ፡\n5  ሐለሙ ፡ ሕልመ ፡ ወአልቦ ፡ ዘረከቡ ፡\nኵሉ ፡ ሰብእ ፡ ለብዕለ ፡ እደዊሁ ።\n6  እምተግሣጽከ ፡ አምላከ ፡ ያዕቆብ ፤\nደቀሱ ፡ ኵሎሙ ፡ እለ ፡ ይጼአኑ ፡ አፍራሰ ።\n7  ወአንተሰ ፡ ግሩም ፡ አንተ ፤\nወመኑ ፡ ይትቃወሞ ፡ ለመዐትከ ።\n8  እምሰማይ ፡ ታፀምእ ፡ ፍትሐ ፡\nምድርኒ ፡ ፈርሀት ፡ ወአርመመት ።\n9  ሶበ ፡ ተንሥአ ፡ እግዚአብሔር ፡ ለኰንኖ ፤\nከመ ፡ ያድኅኖሙ ፡ ለኵሎሙ ፡ የዋሀነ ፡ ልብ ።\n10  እስመ ፡ እምፈቃዱ ፡ የአምነከ ፡ ሰብእ ፤\nወእምተረፈ ፡ ሕሊናሁ ፡ ይገብር ፡ በዓለከ ።\n11  ብፅኡ ፡ ወሀቡ ፡ ለእግዚአብሔር ፡ አምላክነ ፡\nወኵሎሙ ፡ እለ ፡ ፀውዱ ፡ ያበውኡ ፡ አምኃ ፡ ለግሩም ።\n12  ዘያወፅእ ፡ ነፍሶሙ ፡ ለመላእክት ፤\nወይገርም ፡ እምነገሥተ ፡ ምድር ።"
  },
  {
    "page": 76,
    "content": "1  ቃልየ ፡ ኀበ ፡ እግዚአብሔር ፡ ጸራኅኩ ፤\nቃልየ ፡ ኀበ ፡ እግዚአብሔር ፡ ወአፅምአኒ ።\n2  በዕለተ ፡ ምንደቤየ ፡ ኀሠሥክዎ ፡ ለእግዚአብሔር ፤\nእደውየ ፡ ሌሊተ ፡ ቅድሜሁ ፡ ወኢኬዱኒ ፤\n3  ቀብጸት ፡ ነፍስየ ፡ ትፍሥሕተ ።\nተዘከርክዎ ፡ ለእግዚአብሔር ፡ ወተፈሣሕኩ ፤\nተዛዋዕኩሂ ፡ ወዐንበዘት ፡ ነፍስየ ።\n4  ተራከብክዎን ፡ ለሰዓታተ ፡ ኵሎሙ ፡ ጸላእትየ ፤\nደንገፅኩሂ ፡ ወኢነበብኩ ።\n5  ወሐለይኩ ፡ መዋዕለ ፡ ትካት ፤\nወተዘከርኩ ፡ ዐመተ ፡ ዓለም ፡ ወአንበብኩ ።\n6  ሌሊተ ፡ ተዛዋዕኩ ፡ ምስለ ፡ ልብየ ፡ ወአንቃክህዋ ፡ ለነፍስየ ።\n7  ቦኑ ፡ ለዓለም ፡ ይገድፍ ፡ እግዚአብሔር ፤\nወኢይደግምኑ ፡ እንከ ፡ ተሣህሎ ።\n8  ቦኑ ፡ ለግሙራ ፡ ይመትር ፡ ምሕረቶ ፡ ለትውልደ ፡ ትውልድ ።\n9  ወይረስዕኑ ፡ እግዚአብሔር ፡ ተሣህሎ ፤\nወይደፍንኑ ፡ ምሕረቶ ፡ በመዐቱ ።\n10  ወእቤ ፡ እምይእዜ ፡ ወጠንኩ ፤\nከመዝ ፡ ያስተባሪ ፡ የማኖ ፡ ልዑል ።\n11  ወተዘከርኩ ፡ ግብሮ ፡ ለእግዚአብሔር ፤\nእስመ ፡ እዜከር ፡ ዘትካት ፡ ምሕረትከ ።\n12  ወኣነብብ ፡ በኵሉ ፡ ምግባሪከ ፤\nወእዛዋዕ ፡ በግብርከ ።\n13  እግዚኦ ፡ ውስተ ፡ መቅደስ ፡ ፍኖትከ ፤\nመኑ ፡ አምላክ ፡ ዐቢይ ፡ ከመ ፡ አምላክነ ።\nአንተ ፡ እግዚአብሔር ፡ ባሕቲትከ ፡ ዘትገብር ፡ መንክረ ፤\n14  አርአይኮሙ ፡ ለሕዝብከ ፡ ኀያለከ ።\nወአድኀንኮሙ ፡ ለሕዝብከ ፡ በመዝራዕትከ ፤\nለደቂቀ ፡ ያዕቆብ ፡ ወዮሴፍ ።\n15  ርእዩከ ፡ ማያት ፡ እግዚኦ ፤ ርእዩከ ፡ ማያት ፡ ወፈርሁ ።\n16  ደንገፁ ፡ ቀላያት ፡ ማያት ፡ ወደምፁ ፡ ማያቲሆሙ ።\nቃለ ፡ ወሀቡ ፡ ደመናት ፡ ወአሕፃከ ፡ ያወፅኡ ።\n17  ቃለ ፡ ነጐድጓድከ ፡ በሰረገላት ፤\n18  አስተርአየ ፡ መባርቅቲሁ ፡ ለዓለም ፤\nርዕደት ፡ ወአድለቅለቀት ፡ ምድር ።\n19  ውስተ ፡ ባሕር ፡ ፍኖትከ ፡ ወአሰርከኒ ፡ ውስተ ፡ ማይ ፡ ብዙኅ ፤\nወኢይትዐወቅ ፡ አሰርከ ።\n20  ወመራሕኮሙ ፡ ከመ ፡ አባግዕ ፡ ለሕዝብከ ፤\nበእደ ፡ ሙሴ ፡ ወአሮን ።"
  },
  {
    "page": 77,
    "content": "1  አፅምኡ ፡ ሕዝብየ ፡ ሕግየ ፤\nወጽልዉ ፡ እዝነክሙ ፡ ኀበ ፡ ቃለ ፡ አፉየ ።\n2  እከሥት ፡ በምሳሌ ፡ አፉየ ፤\nወእነግር ፡ አምሳለ ፡ ዘእምትካት ።\n3  ኵሎ ፡ ዘሰማዕነ ፡ ወዘርኢነ ፤\nወዘነገሩነ ፡ አበዊነ ።\n4  ወኢኀብኡ ፡ እምደቂቆሙ ፡ ለካልእ ፡ ትውልድ ፡\n5  ወነገሩ ፡ ስብሐቲሁ ፡ ለእግዚአብሔር ፤\nኀይሎሂ ፡ ወመንክሮሂ ፡ ዘገብረ ።\n6  ዘአቀመ ፡ ስምዐ ፡ ለያዕቆብ ፡\nወሠርዐ ፡ ሕገ ፡ ለእስራኤል ፤\n7  ዘአዘዞሙ ፡ ለአበዊነ ፡\nከመ ፡ ይንግሩ ፡ ለደቂቆሙ ።\nከመ ፡ ያእምር ፡ ካልእ ፡ ትውልድ ፤\n8  ደቂቅ ፡ እለ ፡ ይትወለዱ ፡ ወይትነሥኡ ፡\nወይዜንዉ ፡ ለደቂቆሙ ።\n9  ከመ ፡ ይረስዩ ፡ ትውክልቶሙ ፡ ላዕለ ፡ እግዚአብሔር ፤\nወከመ ፡ ኢይርስዑ ፡ ግብረ ፡ እግዚአብሔር ፡\nወይኅሥሡ ፡ ትእዛዞ ።\n10  ከመ ፡ ኢይኩኑ ፡ ከመ ፡ አበዊሆሙ ፤\nትውልድ ፡ ዕሉት ፡ ወመራር ።\n11  ትውልድ ፡ እንተ ፡ ኢያርትዐት ፡ ልባ ፤\nወኢተአምነት ፡ መንፈሳ ፡ በእግዚአብሔር ።\n12  ደቂቀ ፡ ኤፍሬም ፡ ይወስቁ ፡ ወይነድፉ ፤\nወተገፍትኡ ፡ አመ ፡ ዕለተ ፡ ቀትል ።\n13  እስመ ፡ ኢዐቀቡ ፡ ኪዳኖ ፡ ለእግዚአብሔር ፤\nወአበዩ ፡ ሐዊረ ፡ በሕጉ ።\n14  ወረስዑ ፡ ረድኤቶ ።\nወመንክሮሂ ፡ ዘአርአዮሙ ።\n15  ዘገብረ ፡ መንክረ ፡ በቅድመ ፡ አባዊሆሙ ፤\nበምድረ ፡ ግብጽ ፡ ወበሐቀለ ፡ ጣኔዎስ ።\n16  ሰጠቀ ፡ ባሕረ ፡ ወአኅለፎሙ ፤\nወአቀመ ፡ ማየ ፡ ከመ ፡ ዝቅ ።\n17  ወመርሖሙ ፡ መዐልተ ፡ በደመና ፤\nወኵሎ ፡ ሌሊተ ፡ በብርሃነ ፡ እሳት ።\n18  ወአንቅዐ ፡ ኰኵሐ ፡ በበድው ፤\nወአስተዮሙ ፡ ከመ ፡ ዘእምቀላይ ፡ ብዙኅ ።\n19  ወአውፅአ ፡ ማየ ፡ እምእብን ፤\nወአውሐዘ ፡ ማየ ፡ ከመ ፡ ዘአፍላግ ።\n20  ወደገሙ ፡ ዓዲ ፡ ወአበሱ ፡ ሎቱ ፤\nወአምረርዎ ፡ ለልዑል ፡ በበድው ።\n21  ወአመከርዎ ፡ ለእግዚአብሔር ፡ በልቦሙ ፤\nከመ ፡ ይስአሉ ፡ መብልዐ ፡ ለነፍሶሙ ።\n22  ሐመይዎ ፡ ለእግዚአብሔር ፡ ወይቤሉ ፤\nይክልኑ ፡ እግዚአብሔር ፡ ሠሪዐ ፡ ማእድ ፡ በገዳም ።\n23  ይዝብጥ ፡ ኰኵሐ ፡ ወያውሕዝ ፡ ማየ ፤\n24  ወይክልኑ ፡ ውሂበ ፡ ኅብስት ፡\nወይሥራዕ ፡ ማዕደ ፡ ለሕዝቡ ።\n25  ወሰምዐ ፡ ዘንተ ፡ እግዚአብሔር ፡ ወአናሕሰየ ፤\nወነደ ፡ እሳት ፡ ላዕለ ፡ ያዕቆብ ፡\nወመጽአ ፡ መቅሠፍት ፡ ላዕለ ፡ እስራኤል ።\n26  እስመ ፡ ኢተአመንዎ ፡ ለእግዚአብሔር ፤\nወኢተወከሉ ፡ በአድኅኖቱ ።\n27  ወአዘዘ ፡ ደመና ፡ በላዕሉ ፤ ወአርኀወ ፡ ኆኃተ ፡ ሰማይ ።\n28  ወአዝነመ ፡ ሎሙ ፡ መና ፡ ይብልዑ ፤\nወወሀቦሙ ፡ ኅብስተ ፡ ሰማይ ።\n29  ወኅብስተ ፡ መላእክቲሁ ፡ በልዑ ፡ እጓለ ፡ እመሕያው ፤\nወፈነወ ፡ ሎሙ ፡ ሥንቆሙ ፡ ዘየአክሎሙ ።\n30  ወአንሥአ ፡ አዜበ ፡ እምሰማይ ፤\nወአምጽአ ፡ መስዐ ፡ በኀይሉ ።\n31  ወአዝነመ ፡ ላዕሌሆሙ ፡ ሥጋ ፡ ከመ ፡ መሬት ፤\nወከመ ፡ ኆጻ ፡ ባሕር ፡ አዕዋፈ ፡ ዘይሠርር ።\n32  ወወድቀ ፡ ማእከለ ፡ ተዓይኒሆሙ ፤\nወዐውደ ፡ ደባትሪሆሙ ።\n33  በልዑ ፡ ወጸግቡ ፡ ጥቀ ፤ ወወሀቦሙ ፡ ለፍትወቶሙ ።\nወኢያኅጥኦሙ ፡ እምዘ ፡ ፈቀዱ ።\n34  ወእንዘ ፡ ዓዲ ፡ መብልዖሙ ፡ ውስተ ፡ አፉሆሙ ፤\nወመጽአ ፡ መቅሠፍተ ፡ እግዚአብሔር ፡ ላዕሌሆሙ ፡\n35  ወቀተሎሙ ፡ መብዝኅቶሙ ፤\nወአዕቀጾሙ ፡ ለኅሩያነ ፡ እስራኤል ።\n36  ወምስለ ፡ ዝኒ ፡ ዓዲ ፡ አበሱ ፡ ሎቱ ፤\nወኢተአመንዎ ፡ በተአምሪሁ ።\n37  ወኀልቀ ፡ በከንቱ ፡ መዋዕሊሆሙ ፤\nወኀለፈ ፡ በጕጕኣ ፡ ዐመቲሆሙ ።\n38  ወአመ ፡ ይቀትሎሙ ፡ ውእተ ፡ አሚረ ፡ ይኀሥዎ ፤\nወይትመየጡ ፡ ወይገይሱ ፡ ኀበ ፡ እግዚአብሔር ።\n39  ወተዘከሩ ፡ ከመ ፡ እግዚአብሔር ፡ ውእቱ ፡ ረዳኢሆሙ ፤\nወእግዚአብሔር ፡ ልዑል ፡ መድኀኒሆሙ ።\n40  ወአፍቀረዎ ፡ በአፉሆሙ ፤\nወሐሰውዎ ፡ በልሳኖሙ ።\n41  ወኢኮነ ፡ ርቱዐ ፡ ልቦሙ ፡ በላዕሌሆሙ ፤\nወኢተአመንዎ ፡ በኪዳኑ ።\n42  ወውእቱሰ ፡ መሓሪ ፡ ውእቱ ፡\nወይሰሪ ፡ ሎሙ ፡ ኵሎ ፡ ኃጢአቶሙ ፡ ወኢያጠፍኦሙ ።\n43  ወያበዝኅ ፡ መዪጠ ፡ መዐቱ ፡\nወኢያነድድ ፡ በኵሉ ፡ መቅሠፍቱ ።\n44  ወተዘከረ ፡ ከመ ፡ ሥጋ ፡ እሙንቱ ፤\nመንፈስ ፡ እምከመ ፡ ወፅአ ፡ ኢይገብእ ።\n45  ሚመጠነ ፡ አምዕዕዎ ፡ በገዳም ፡\nወወሐክዎ ፡ በበድው ።\n46  ወተመይጡ ፡ ወአመከርዎ ፡ ለእግዚአብሔር ፤\nወወሐክዎ ፡ ለቅዱሰ ፡ እስራኤል ።\n47  ወኢተዘከሩ ፡ እዴሁ ፤\nዘአድኀኖሙ ፡ እምእደ ፡ ፀሮሙ ።\n48  ዘገብረ ፡ ተአምረ ፡ በግብጽ ፤\nወመንክረ ፡ በሐቅለ ፡ ጣኔዎስ ።\n49  ወረሰየ ፡ ደመ ፡ ለአፍላጊሆሙ ፤\nወለአንቅዕቲሆሙኒ ፡ ከመ ፡ ኢይስተዩ ።\n50  ፈነወ ፡ ላዕሌሆሙ ፡ አኮተ ፡ ወበልዖሙ ፤\nወቈርነነዓተ ፡ ወአርኰሶሙ ።\n51  ወወሀበ ፡ ለአናኵዕ ፡ ፍሬሆሙ ፤\nወተግባሮሙኒ ፡ ለአንበጣ ።\n52  ወቀተለ ፡ ወይኖሙ ፡ በበረድ ፤\nወበለሶሙኒ ፡ በአስሐትያ ።\n53  ወወሀበ ፡ ለበረድ ፡ እንስሳሆሙ ፤\nወንዋዮሙኒ ፡ ለእሳት ።\n54  ፈነወ ፡ ላዕሌሆሙ ፡ መቅሠፍተ ፡ መዐቱ ፤\nመቅሠፍተ ፡ ወመንሱተ ፡ ወሕማመ ፤\nወፈነወ ፡ ምስለ ፡ መላእክት ፡ እኩያን ።\n55  ወጼሐ ፡ ፍኖተ ፡ ለመዐቱ ፤\nወኢመሐካ ፡ እሞት ፡ ለነፍሶሙ ፤\nወዐጸወ ፡ ውስተ ፡ ሞት ፡ እንስሳሆሙ ።\n56  ወቀተለ ፡ ኵሎ ፡ በኵሮሙ ፡ በምድረ ፡ ግብጽ ፤\nወቀዳሜ ፡ ኵሎ ፡ ጻማሆሙ ፡ በውስተ ፡ አብያቲሆሙ ።\n57  ወአውፈሮሙ ፡ ከመ ፡ አባግዕ ፡ ለሕዝቡ ፤\nወአውፅኦሙ ፡ ገዳመ ፡ ከመ ፡ መርዔት ።\n58  ወመርሖሙ ፡ በተስፋሁ ፡ ወኢፈርሁ ፤\nወደፈኖሙ ፡ ባሕር ፡ ለፀሮሙ ።\n59  ወወሰዶሙ ፡ ደብረ ፡ መቅደሱ ፤\nደብረ ፡ ዘፈጠረት ፡ የማኑ ።\n60  ወሰደደ ፡ አሕዛበ ፡ እምቅድመ ፡ ገጾሙ ፡\nወአውረሶሙ ፡ በሐብለ ፡ ርስቱ ፤\n61  ወአንበረ ፡ ውስተ ፡ አብያቲሆሙ ፡ ሕዝበ ፡ እስራኤል ።\n62  ወአመከርዎ ፡ ወአምዕዕዎ ፡ ለእግዚአብሔር ፡ ልዑል ፤\nወኢዐቀቡ ፡ ስምዖ ።\n63  ወተመይጡ ፡ ወዐለዉ ፡ ከመ ፡ አበዊሆሙ ፤\nወኮኑ ፡ ከመ ፡ ቀስት ፡ ጠዋይ ።\n64  ወአምዕዕዎ ፡ በአውገሪሆሙ ፤\nወኣቅንእዎ ፡ በግልፎሆሙ ።\n65  ወሰምዐ ፡ እግዚአብሔር ፡ ወአናሕሰየ ፤\nወመነኖሙ ፡ ለእስራኤል ፡ ፈድፋደ ።\n66  ወኀደጋ ፡ ለደብተራ ፡ ሴሎም ፤\nደብተራሁ ፡ እንተ ፡ ባቲ ፡ ኀደረ ፡ ምስለ ፡ ሰብእ ።\n67  ወወሀበ ፡ ኀይሎሙ ፡ ለተፄውዎ ፤\nወሥኖሙኒ ፡ ውስተ ፡ እደ ፡ ፀሮሙ ።\n68  ወዐጸዎሙ ፡ ውስተ ፡ ኲናት ፡ ለሕዝቡ ፤\nወተሀየዮሙ ፡ ለርስቱ ።\n69  ወበልዐቶሙ ፡ እሳት ፡ ለወራዙቶሙ ፤\nወኢላሐዋ ፡ ደናግሊሆሙ ።\n70  ወካህናቲሆሙኒ ፡ ወድቁ ፡ በኲናት ፤\nወኢበከያ ፡ አቤራቲሆሙ ።\n71  ወተንሥአ ፡ እግዚአብሔር ፡ ከመ ፡ ዘንቃህ ፡ እምንዋም ፤\nወከመ ፡ ኀያል ፡ ወኅዳገ ፡ ወይን ።\n72  ወቀተለ ፡ ፀሮሙ ፡ በዳኅሬሆሙ ፤\nወወሀቦሙ ፡ ኀሳረ ፡ ዘለዓለም ።\n73  ወኀደጋ ፡ ለደብተራ ፡ ዮሴፍ ፤\nወኢኀረዮሙ ፡ ለሕዝበ ፡ ኤፍሬም ።\n74  ወኀረየ ፡ ለሕዝበ ፡ ይሁዳ ፤\nደብረ ፡ ጽዮን ፡ ዘአፍቀረ ።\n75  ሐነጸ ፡ መቅደሶ ፡ በአርያም ፤\nወሳረራ ፡ ውስተ ፡ ምድር ፡ ለዓለም ።\n76  ወኀረዮ ፡ ለዳዊት ፡ ገብሩ ፤\nወነሥኦ ፡ እመርዔተ ፡ አባግዒሁ ።\nወተመጠዎ ፡ እምድኅረ ፡ ሐራሣት ፤\n77  ከመ ፡ ይርዐዮ ፡ ለያዕቆብ ፡ ገብሩ ፤\nወለእስራኤል ፡ ርስቱ ።\n78  ወርዕዮሙ ፡ በየዋሃተ ፡ ልቡ ፤ ወመርሖሙ ፡ በጥበበ ፡ እደዊሁ ።"
  },
  {
    "page": 78,
    "content": "1  እግዚኦ ፡ ቦኡ ፡ አሕዛብ ፡ ውስተ ፡ ርስትከ ፡\nወአርኰሱ ፡ ጽርሐ ፡ መቅደስከ ፤\nወረሰይዋ ፡ ለኢየሩሳሌም ፡ ከመ ፡ ልገተ ፡ ዐቃቤ ፡ ቀምሕ ።\n2  ወረሰዩ ፡ አብድንቲሆሙ ፡ ለአግብርቲከ ፡ መብልዖሙ ፡ ለአዕዋፈ ፡ ሰማይ ፤\nወሥጋሆሙኒ ፡ ለጻድቃኒከ ፡ ለአረዊተ ፡ ገዳም ።\n3  ከዐዉ ፡ ደሞሙ ፡ ከመ ፡ ማይ ፡ ዐውዳ ፡ ለኢየሩሳሌም ፤\nወኀጥኡ ፡ ዘይቀብሮሙ ።\n4  ወኮነ ፡ ጽእለተ ፡ ለጎርነ ፤\nሣሕቀ ፡ ወስላቀ ፡ ለአድያሚነ ።\n5  እስከ ፡ ማእዜኑ ፡ እግዚኦ ፡ ትትመዓዕ ፡ ለዝሉፉ ፤\nወይነድድ ፡ ከመ ፡ እሳት ፡ ቅንአትከ ።\n6  ከዐው ፡ መዐተከ ፡ ላዕለ ፡ አሕዛብ ፡ እለ ፡ ኢያአምሩከ ፤\nወላዕለ ፡ መንግሥት ፡ እንተ ፡ ኢጸውዐት ፡ ስመከ ።\n7  እስመ ፡ በልዕዎ ፡ ለያዕቆብ ፤ ወአማሰኑ ፡ ብሔሮ ።\n8  ኢትዝክር ፡ ለነ ፡ አበሳነ ፡ ዘትካት ፤\nፍጡነ ፡ ይርከበነ ፡ ሣህልከ ፡ እግዚኦ ፤\nእስመ ፡ ተመንደብነ ፡ ፈድፋደ ።\n9  ርድአነ ፡ አምላክነ ፡ ወመድኀኒነ ፡ በእንተ ፡ ስብሐተ ፡ ስምከ ፤\nእግዚኦ ፡ ባልሐነ ፡ ወስረይ ፡ ኀጢአተነ ፡ በእንተ ፡ ስምከ ።\n10  ከመ ፡ ኢይበሉነ ፡ አሕዛብ ፡ አይቴ ፡ ውእቱ ፡ አምላኮሙ ።\nወይርአዩ ፡ አሕዛብ ፡ በቅድመ ፡ አዕይንቲነ ፡\n11  በቀለ ፡ ደሞሙ ፡ ለአግብርቲከ ፡ ዘተክዕወ ።\nይባእ ፡ ቅድሜከ ፡ ገዐሮሙ ፡ ለሙቁሓን ፤\n12  ወበከመ ፡ ዕበየ ፡ መዝራዕትከ ፡ ተሣሀሎሙ ፡ ለደቂቀ ፡ ቅቱላን ።\n13  ፍድዮሙ ፡ ለጎርነ ፡ ምስብዒተ ፡ ውስተ ፡ ሕፅኖሙ ፤\nትዕይርቶሙ ፡ ዘተዐየሩከ ፡ እግዚኦ ።\n14  ወንሕነሰ ፡ ሕዝብከ ፡ ወአባግዐ ፡ መርዔትከ ፡ ንገኒ ፡ ለከ ፡ ለዓለም ።\n15  ወንነግር ፡ ስብሐቲከ ፡ ለትውልደ ፡ ትውልድ ።"
  },
  {
    "page": 79,
    "content": "1  ኖላዊሆሙ ፡ ለእስራኤል ፡ አፅምእ ፤\nዘይርዕዮሙ ፡ ከመ ፡ አባግዕ ፡ ለዮሴፍ ።\n2  ዘይነብር ፡ ላዕለ ፡ ኪሩቤል ፡ አስተርአየ ።\nበቅድመ ፡ ኤፍሬም ፡ ወብንያም ፡ ወምናሴ ፡\n3  አንሥእ ፡ ኀይለከ ፤ ወነዐ ፡ አድኅነነ ።\n4  አምላከ ፡ ኀያላን ፡ ሚጠነ ፤\nአብርህ ፡ ገጸከ ፡ ላዕሌነ ፡ ወንድኀን ።\n5  እግዚኦ ፡ አምላከ ፡ ኀያላን ፡\nእስከ ፡ ማእዜኑ ፡ ትትመዓዕ ፡ ላዕለ ፡ ጸሎተ ፡ ገብርከ ።\n6  ወትሴስየነ ፡ እክለ ፡ እንብዕነ ፤\nወታሰትየነ ፡ አንብዐነ ፡ በመስፈርት ።\n7  ወረሰይከነ ፡ ነገሩ ፡ ለጎርነ ፤\nወተሳለቁ ፡ ላዕሌነ ፡ ጸላእትነ ።\n8  እግዚኦ ፡ አምላከ ፡ ኀያላን ፡ ሚጠነ ፤\nአብርህ ፡ ገጸከ ፡ ላዕሌነ ፡ ወንድኀን ።\n9  ዐጸደ ፡ ወይን ፡ አፍለስከ ፡ እምግብጽ ፤\nሰደድከ ፡ አሕዛብ ፡ ወተከልከ ፡ ኪያሃ ።\n10  ወጼሕከ ፡ ግኖተ ፡ ቅድሜሃ ፤\nወተከልከ፡ ሥረዊሃ ፡ ወመልአት ፡ ምድረ ።\n11  ወከደነ ፡ አድባረ ፡ ጽላሎታ ፤\nወአዕጹቂሃኒ ፡ ከመ ፡ አርዘ ፡ እግዚአብሔር ።\n12  ወሰፍሐ ፡ አዕጹቂሃ ፡ እስከ ፡ ባሕር ፤\nወእስከ ፡ አፍላግ ፡ ሠርፃ ።\n13  ለምንት ፡ ትነሥት ፡ ፀቈና ፤\nወይበልዓ ፡ ኵሉ ፡ ኀላፌ ፡ ፍኖት ።\n14  ወአርኰሳ ፡ ሐራውያ ፡ ሐቅል ፤\nወተርዕያ ፡ እንስሳ ፡ ገዳም ።\n15  አምላከ ፡ ኀያላን ፡ ተመየጥሶ ፤\nሐውጽ ፡ እምሰማይ ፡ ወርኢ ፡\nወተሣሀላ ፡ ለዛ ፡ ዐጸደ ፡ ወይን ።\n16  ወአስተናሥኣ ፡ ወአጽንዓ ፡ ዘተከለት ፡ የማንከ ፤\nበወልደ ፡ እጓለ ፡ እመሕያው ፡ ዘአጽናዕከ ፡ ለከ ።\n17  ለውዒት ፡ በእሳት ፡ ወምልኅት ፤\nወእምተግሣጸ ፡ ገጽከ ፡ ይትሐጐሉ ።\n18  ለይኩን ፡ እዴከ ፡ ላዕለ ፡ ብእሴ ፡ የማንከ ፤\nበወልደ ፡ እጓለ ፡ እመሕያው ፡ ዘአጽናዕከ ፡ ለከ ።\n19  ወኢንርሐቅ ፡ እምኔከ ፤\nኣሕይወነ ፡ ወንጼውዕ ፡ ስመከ ።\n20  እግዚኦ ፡ አምላከ ፡ ኀያላን ፡ ሚጠነ ፤\nአብርህ ፡ ገጸከ ፡ ላዕሌነ ፡ ወንድኀን ።"
  },
  {
    "page": 80,
    "content": "1  ተፈሥሑ ፡ ለእግዚአብሔር ፡ ዘረድአነ ፤\nወየብቡ ፡ ለአምላከ ፡ ያዕቆብ ።\n2  ንሥኡ ፡ መዝሙር ፡ ወሀቡ ፡ ከበሮ ፤\nመዝሙር፡ ሐዋዝ ፡ ምስለ ፡ መሰንቆ ።\n3  ንፍኁ ፡ ቀርነ ፡ በዕለተ ፡ ሠርቅ ፤\nበእምርት ፡ ዕለት ፡ በዓልነ ።\n4  እስመ ፡ ሥርዐቱ ፡ ለእስራኤል ፡ ውእቱ ፤\nወፍትሑ ፡ ለአምላከ ፡ ያዕቆብ ።\n5  ወአቀመ ፡ ስምዐ ፡ ለዮሴፍ ፡ አመ ፡ የሐውር ፡ ብሔረ ፡ ግብጽ ፤\nወሰምዐ ፡ ልሳነ ፡ ዘኢያአምር ።\n6  ወሜጠ ፡ ዘባኖ ፡ እምሕራማቲሆሙ ፤\nወተቀንያ ፡ እደዊሁ ፡ ውስተ ፡ አክፋር ።\n7  ወምንዳቤከ ፡ ጸዋዕከኒ ፡ ወአድኀንኩከ ፤\nወተሰጠውኩከ ፡ በዐውሎ ፡ ኅቡእ ፡\nወአመከርኩከ ፡ በኀበ ፡ ማየ ፡ ቅሥት ።\n8  ስምዐኒ ፡ ሕዝብየ ፡ ወእንግርከ ፤\nእስራኤል ፡ ወኣስምዕ ፡ ለከ ።\nእመሰ ፡ ሰማዕከኒ ፡ ኢይከውነከ ፡ አምላከ ፡ ግብት ፤\nወኢትስግድ ፡ ለአምላክ ፡ ነኪር ።\n9  እስመ ፡ አነ ፡ ውእቱ ፡ እግዚአብሔር ፡ አምላክከ ፡\nዘአውፃእኩከ ፡ እምድረ ፡ ግብጽ ፤\nአርሕብ ፡ አፉከ ፡ ወእነልኦ ፡ ለከ ።\n10  ወኢሰምዑኒ ፡ ሕዝብየ ፡ ቃልየ ፤\nወእስራኤልኒ ፡ ኢያፅምኡኒ ።\n11  ወፈነውኩ ፡ ሎሙ ፡ በከመ ፡ ምግባሮሙ ፤\nወሖሩ ፡ በሕሊና ፡ ልቦመ ።\n12  ሶበሰ ፡ ሰምዑኒ ፡ ሕዝብየ ፡ ቃልየ ፤\nወእስራኤልኒ ፡ ሶበ ፡ ሖሩ ፡ በፍኖትየ ።\n13  እምአኅሰርክዎሙ ፡ በኵሉ ፡ ለጸላእቶሙ ፤\nወእምወደይኩ ፡ እዴየ ፡ ዲበ ፡ እለ ፡ ይሣቅይዎሙ ።\n14  ጸላእቱሰ ፡ ለእግዚአብሔር ፡ ሐሰውዎ ፤\nወይከውን ፡ ጊዜሆሙ ፡ እስከ ፡ ለዓለም ።\n15  ወሴሰዮሙ ፡ ሥብሐ ፡ ስርናይ ፤\nወአጽገቦሙ ፡ መዓረ ፡ እምኰኵሕ ።"
  },
  {
    "page": 81,
    "content": "1  እግዚአብሔር ፡ ቆመ ፡ ውስተ ፡ ማኅበረ ፡ አማልክት ፤\nወይኴንን ፡ በማእከለ ፡ አማልክት ።\n2  እስከ ፡ ማእዜኑ ፡ ትኴንኑ ፡ ዐመፃ ፤\nወታደልዉ ፡ ለገጸ ፡ ኃጥአን ።\n3  ፍትሑ ፡ ለነዳይ ፡ ወለእጓለ ፡ ማውታ ፤\nወአጽድቁ ፡ ግፉዐ ፡ ወምስኪነ ።\n4  ወአድኅኑ ፡ ባሕታዌ ፡ ወጽኑሰ ፤\nወአንግፍዎሙ ፡ እምእደ ፡ ኃጥአን ።\n5  ኢያእመሩ ፡ ወኢለበዉ ፡ ውስተ ፡ ጽልመት ፡ የሐውሩ ፤\nወያድለቀልቁ ፡ ኵሉ ፡ መሰረታተ ፡ አድባር ።\n6  አንሰ ፡ እቤ ፡ አማልክት ፡ አንትሙ ፤\nወደቂቀ ፡ ልዑል ፡ ኵልክሙ ፡\n7  አንትሙሰ ፡ ከመ ፡ ሰብእ ፡ ትመውቱ ፤\nወከመ ፡ አሐዱ ፡ እመላእክት ፡ ትወድቁ ።\n8  ተንሥእ ፡ እግዚኦ ፡ ወኰንና ፡ ለምድር ፤\nእስመ ፡ እንተ ፡ ትወርስ ፡ በኵሉ ፡ አሕዛብ ።"
  },
  {
    "page": 82,
    "content": "1  እግዚኦ ፡ መኑ ፡ ከማከ ፤\nኢታርምም ፡ ወኢትጸመም ፡ እግዚኦ ።\n2  እስመ ፡ ናሁ ፡ ወውዑ ፡ ፀርከ ፤\nወአንሥኡ ፡ ርእሶሙ ፡ ጸላእትከ ።\n3  ወተጓሕለውዎሙ ፡ ምክረ ፡ ለሕዝብከ ፤\nወተማከሩ ፡ ዲበ ፡ ቅዱሳኒከ ።\n4  ወይቤሉ ፡ ንዑ ፡ ንሥርዎሙ ፡ እምአሕዛብ ፤\nወኢይዝክሩ ፡ እንከ ፡ ስመ ፡ እስራኤል ።\n5  እስመ ፡ ተማከሩ ፡ ኅቡረ ፡ ወዐረዩ ፤\nላዕሌከ ፡ ተሰካተዩ ፡ ወተካየዱ ።\nተዓይኒሆሙ ፡ ለኢዶምያስ ፡ ወለእስማኤላውያን ፤\n6  ሞአብ ፡ ወአጋራውያን ።\nጌባል ፡ ወአሞን ፡ ወአማሌቅ ፤\nወአሎፍሊ ፡ ምስለ ፡ ሰብአ ፡ ጢሮስ ።\n7  ወአሶርሂ ፡ ኀበረ ፡ ምስሌሆሙ ፤\nወኮንዎሙ ፡ ረድኤተ ፡ ለደቂቀ ፡ ሎጥ ።\n8  ረስዮሙ ፡ ከመ ፡ ምድያም ፡ ወሲሳራ ፤\nወከመ ፡ ኢያቤስ ፡ በፈለገ ፡ ቂሶን ።\n9  ወይሠረዉ ፡ ከመ ፡ እለ ፡ እንዶር ፤\nወይኩኑ ፡ ከመ ፡ መሬተ ፡ ምድር ።\n10  ረስዮሙ ፡ ለመላእክቲሆሙ ፡ ከመ ፡ ሆሬብ ፡ ወዜብ ፤\n11  ወዜብሄል ፡ ወሰልማና ፡ ወኵሎሙ ፡ መላእክቲሆሙ ።\nእለ ፡ ይብሉ ፡ ንወርስ ፡ ምስዋዒሁ ፡ ለእግዚአብሔር ።\n12  አምላኪየ ፡ ረስዮሙ ፡ ከመ ፡ መንኰራኵር ፤\nወከመ ፡ ሣዕር ፡ ዘቅድመ ፡ ገጸ ፡ እሳት ።\n13  ወከመ ፡ እሳት ፡ ዘያውዒ ፡ ገዳመ ፤\nወከመ ፡ ነበልባል ፡ ዘያነድድ ፡ አድባረ ።\n14  ከማሁ ፡ ስድዶሙ ፡ በዐውሎከ ፤\nወሁኮሙ ፡ በመቅሠፍትከ ።\n15  ምላእ ፡ ውስተ ፡ ገጾሙ ፡ ኀሳረ ፤\nወያእምሩ ፡ ስመከ ፡ እግዚኦ ።\n16  ይትኀፈሩ ፡ ወይትሀወኩ ፡ ለዓለመ ፡ ዓለም ፤\nወይኅሰሩ ፡ ወይትሐጐሉ ።\n17  ወያእምሩ ፡ ስመከ ፡ እግዚኦ ፤\nከመ ፡ አንተ ፡ ባሕቲትከ ፡ ልዑል ፡ ዲበ ፡ ኵሉ ፡ ምድር ።"
  },
  {
    "page": 83,
    "content": "1  ጥቅ ፡ ፍቁር ፡ አብያቲከ ፡ እግዚአ ፡ ኀያላን ።\nተፈሥሐት ፡ ነፍስየ ፡ በአፍቅሮ ፡ አዕጻዲከ ፡ እግዚኦ ።\n2  ልብየኒ ፡ ወሥጋየኒ ፡ ተፈሥሐ ፡ በእግዚአብሔር ፡ ሕያው ።\n3  ዖፍኒ ፡ ረከበት ፡ ላቲ ፡ ቤተ ፡\nወማዕነቅኒ ፡ ኀበ ፡ ታነብር ፡ እጐሊሃ ፤\n4  ምሥዋዒከ ፡ እግዚአ ፡ ኀያላን ፡ ንጉሥየኒ ፡ ወአምላኪየኒ ።\n5  ብፁዓን ፡ ኵሎሙ ፡ እለ ፡ ይነብሩ ፡ ውስተ ፡ ቤትከ ፤\nወለዓለመ ፡ ዓለም ፡ ይሴብሑከ ።\n6  ብፁዕ ፡ ብእሲ ፡ ዘእምኀቤከ ፡ ረድኤቱ ፡ እግዚኦ ፤\nወዘይሔሊ ፡ በልቡ ፡ ዘበላዕሉ ።\nውስተ ፡ ቈላተ ፡ ብካይ ፡ ብሔር ፡ ኀበ ፡ ሠራዕኮሙ ፤\n7  እስመ ፡ መምህረ ፡ ሕግ ፡ ይሁብ ፡ በረከተ ።\nወይሐውር ፡ እምኀይል ፡ ውስተ ፡ ኀይል ፤\nወያስተርኢ ፡ አምላከ ፡ አማልክት ፡ በጽዮን ።\n8  እግዚኦ ፡ አምላከ ፡ ኀያላን ፡ ስምዐኒ ፡ ጸሎትየ ፤\nወአፅምአኒ ፡ አምላኩ ፡ ለያዕቆብ ።\n9  ወርእየኒ ፡ እግዚኦ ፡ ተአምኖትየ ፤\nወነጽር ፡ ኀበ ፡ ገጸ ፡ መሲሕከ ።\n10  እስመ ፡ ትኄይስ ፡ አሐቲ ፡ ዕለት ፡ ውስተ ፡ አዕጻዲከ ፡ እምአእላፍ ፤\n11  አብደርኩ ፡ እትገደፍ ፡ ውስተ ፡ በተ ፡ እግዚአብሔር ፡\nእምእንበር ፡ ውስተ ፡ ቤተ ፡ ኃጥኣን ።\n12  እስመ ፡ ጽድቀ ፡ ወምጽዋተ ፡ ያበድር ፡ እግዚአብሔር ፤\nእግዚአብሔር ፡ ይሁብ ፡ ክብረ ፡ ወሞገሰ ፤\n13  እግዚአብሔር ፡ ኢያስተጼንሶሙ ፡ እምበረከቱ ፡ ለእለ ፡ ይሐውሩ ፡ በየዋሃት ።\nእግዚኦ ፡ አምላከ ፡ ኀያለን ፤\nብፁዕ ፡ ብእሲ ፡ ዘተወከለ ፡ ኪያከ ።"
  },
  {
    "page": 84,
    "content": "1  ተሣሀልከ ፡ እግዚኦ ፡ ምድረከ ፤\nወሜጥከ ፡ ፄዋሁ ፡ ለያዕቆብ ።\n2  ወኀደገ ፡ ኃጢአቶሙ ፡ ለሕዝብከ ፤\nወከደንከ ፡ ኵሎ ፡ አበሳሆሙ ።\n3  ወኀደገ ፡ ኵሎ ፡ መዐትከ ።\nወሜጥከ ፡ መቅሠፍተ ፡ መዐተከ ።\n4  ሚጠነ ፡ አምላክነ ፡ ወመድኀኒነ ፤\nወሚጥ ፡ መዐተከ ፡ እምኔነ ።\n5  ወለዓለምሰ ፡ ኢትትመዐዐነ ።\nወኢታኑኅ ፡ መዐተከ ፡ ላዕለ ፡ ትውልደ ፡ ትውልድ ።\n6  አንተ ፡ አምላክነ ፡ ተመየጠነ ፡ ወኣሕይወነ ፤\nወሕዝብከኒ ፡ ይትፌሥሑ ፡ ብከ ።\n7  አርእየነ ፡ እግዚኦ ፡ ሣህለከ ፤\nወሀበነ ፡ አምላክነ ፡ አድኅኖተከ ።\n8  ኣፀምእ ፡ ዘይነበኒ ፡ እግዚአብሔር ፡ አምላኪየ ፤\nእስመ ፡ ይነብብ ፡ ሰላመ ፡ ላዕለ ፡ ሕዝቡ ፡\n9  ላዕለ ፡ ጻድቃኑ ፡ ወላዕለ ፡ እለ ፡ ይመይጡ ፡ ልቦሙ ፡ ኀቤሁ ።\n10  ወባሕቱ ፡ ቅሩብ ፡ አድኅኖቱ ፡ ለእለ ፡ ይፈርህዎ ፤\nከመ ፡ ይኅድር ፡ ስብሐቲሁ ፡ ውስተ ፡ ምድርነ ።\n11  ሣህል ፡ ወርትዕ ፡ ተራከባ ፤\nጽድቅ ፡ ወሰላም ፡ ተሳዐማ ።\n12  ርትዕሰ ፡ እምድር ፡ ሠረጸት ፤\nወጽድቅኒ ፡ እምሰማይ ፡ ሐወጸ ።\n13  ወእግዚአብሔርኒ ፡ ይሁብ ፡ ምሕረቶ ፤\nወምድርኒ ፡ ትሁብ ፡ ፍሬሃ ።\n14  ጽድቅ ፡ የሐውር ፡ ቅድሜሁ ፤\nወየኀድግ ፡ ውስተ ፡ ፍኖት ፡ አሰሮ ።"
  },
  {
    "page": 85,
    "content": "1  አፅምእ ፡ እግዚኦ ፡ እዝነከ ፡ ኀቤየ ፡ ወስምዐኒ ፤\nእስመ ፡ ነዳይ ፡ ወምስኪን ፡ አነ ።\n2  ዕቀባ ፡ ለነፍስየ ፡ እስመ ፡ የዋህ ፡ አን ፤\nአድኅኖ ፡ ለገብርከ ፡ አምላኪየ ፡ ዘተወከለ ፡ ኪያከ ።\n3  ተሣሀለኒ ፡ እግዚኦ ፡ እስመ ፡ ኀቤከ ፡ እጸርኅ ፡ ኵሎ ፡ አሚረ ።\nወአስተፈሥሓ ፡ ለነፍሰ ፡ ገብርከ ፤\nእስመ ፡ ኀቤከ ፡ አንቃዕደውኩ ፡ ነፍስየ ።\n4  እስመ ፡ መሓሪ ፡ አንተ ፡ እግዚኦ ፡ ወመስተሣህል ፤\nወብዙኅ ፡ ሣህልከ ፡ ለኵሎሙ ፡ እለ ፡ ይጼውዑከ ።\n5  አፅምእ ፡ እግዚኦ ፡ ጸሎትየ ፤\nወነጽር ፡ ቃለ ፡ ስእለትየ ።\n6  በዕለተ ፡ ምንዳቤየ ፡ ጸራኅኩ ፡ እስመ ፡ ሰማዕከኒ ።\n7  አልቦ ፡ ዘይመስለከ ፡ እምነ ፡ አማልክት ፡ እግዚኦ ፤\nወአልቦ ፡ ዘከመ ፡ ምግባሪከ ።\n8  ኵሎሙ ፡ አሕዛብ ፡ እለ ፡ ገበርከ ፡\nይምጽኡ ፡ ወይስግዱ ፡ ቅድሜከ ፡ እግዚኦ ፤\nወይሰብሑ ፡ ለስምከ ።\n9  እስመ ፡ ዐቢይ ፡ አንተ ፡ እግዚኦ ፡ ወትገብር ፡ መንክረ ፤\nአንተ ፡ እግዚአብሔር ፡ ባሕቲትከ ፡ ዐቢይ ።\n10  ምርሐኒ ፡ እግዚኦ ፡ ፍኖተከ ፡ ወእሖር ፡ በጽድቅከ ፤\nይትፌሣሕኒ ፡ ልብየ ፡ ለፈሪሀ ፡ ስምከ ።\n11  እገኒ ፡ ለከ ፡ እግዚኦ ፡ በኵሉ ፡ ልብየ ፡ አምላኪየ ፤\nወእሴብሕ ፡ ለስምከ ፡ ለዓለም ።\n12  እስመ ፡ ዐብየት ፡ ምሕረትከ ፡ ላዕሌየ ፤\nወአድኀንካ ፡ ለነፍስየ ፡ እምሲኦል ፡ ታሕቲት ።\n13  አምላኪየ ፡ ዐማፅያን ፡ ቆሙ ፡ ላዕሌየ ፡\nወማኅበረ ፡ እኩያን ፡ ኀሠሥዋ ፡ ለነፍስየ ፤\nወኢረሰዩከ ፡ ቅድሜሆሙ ።\n14  ወአንተሰ ፡ እግዚኦ ፡ መሓሪ ፡ ወመስተሣህል ፤\nርሑቀ ፡ መዐት ፡ ወብዙኀ ፡ ምሕረት ፡ ወጻድቅ ።\n15  ነጽር ፡ ላዕሌየ ፡ ወተሣሀለኒ ፤\nሀቦ ፡ ኀይለ ፡ ለገብርከ ፡ ወአድኅኖ ፡ ለወልደ ፡ አመትከ ።\n16  ግበር ፡ ምስሌነ ፡ ትእምርተ ፡ ለሠናይ ፤\nወይርአዩ ፡ ጸላእትነ ፡ ወይትኀፈሩ ፡\nከመ ፡ አንተ ፡ እግዚኦ ፡ ረዳእከነ ፡ ወአስተፈሣሕከነ ።"
  },
  {
    "page": 86,
    "content": "1  መሰረታቲሃ ፡ ውስተ ፡ አድባር ፡ ቅዱሳን ።\nያበድሮን ፡ እግዚአብሔር ፡ ለአንቅጸ ፡ ጽዮን ፤\nእምኵሉ ፡ ተዓይኒሁ ፡ ለያዕቆብ ።\n2  ነኪር ፡ ነገሩ ፡ በእንቲአኪ ፡ ሀገረ ፡ እግዚአብሔር ።\n3  እዜክሮን ፡ ለራአብ ፡ ወለባቢሎን ፡ እለ ፡ ያአምራኒ ፤\n4  ወናሁ ፡ አሎፍሊ ፡ ወጢሮስ ፡ ወሕዝበ ፡ ኢትዮጵያ ፤\nእለ ፡ ተወልዱ ፡ በህየ ።\n5  እምነ ፡ ጽዮን ፡ ይብል ፡ ሰብእ ፡ ወብእሲ ፡ ተወልደ ፡ በውስቴታ ፤\nወወእቱ ፡ ልዑል ፡ ሳረራ ።\n6  እግዚአብሔር ፡ ይነግሮሙ ፡ ለሕዝቡ ፡ በመጽሐፍ ፤\nወለመላእክቲሁኒ ፡ እለ ፡ ተወልዱ ፡ በውስቴታ ።\n7  ከመ ፡ ፍሡሓን ፡ ኵሎሙ ፡ እለ ፡ ይነብሩ ፡ ውስቴትኪ ።"
  },
  {
    "page": 87,
    "content": "1  እግዚአብሔር ፡ አምላከ ፡ መድኀኒትየ ፤\nዕለትየ ፡ ጸራኅኩ ፡ ኀቤከ ፡ ወሌሊትየኒ ፡ ቅድሜከ ።\n2  ለትባእ ፡ ጸሎትየ ፡ ቅድሜከ ፤\nአፅምእ ፡ እዝነከ ፡ ኀበ ፡ ስእለትየ ።\n3  እስመ ፡ ጸግበት ፡ ነፍስየ ፡ ሕማመ ፤\nወአልጸቀት ፡ ለሞት ፡ ሕይወትየ ።\n4  ወተኈለቁ ፡ ምስለ ፡ እለ ፡ ይወርዱ ፡ ውስተ ፡ ዐዘቅት ፤\nወኮንኩ ፡ ከመ ፡ ብእሲ ፡ ዘአልቦ ፡ ረዳኤ ።\nግዑዘ ፡ ውስተ ፡ ምዉታን ፤\n5  ከመ ፡ ቅቱላን ፡ ወግዱፋን ፡ እለ ፡ ይሰክቡ ፡ ውስተ ፡ መቃብር ፡\nእለ ፡ ኢዘከርኮሙ ፡ ለግሙራ ፤\nእስመ ፡ እሙንቱሂ ፡ ርሕቁ ፡ እምእዴከ ።\n6  ወአንበሩኒ ፡ ውስተ ፡ ዐዘቅት ፡ ታሕተ ፤\nውስተ ፡ ጽልመት ፡ ወጽላሎተ ፡ ሞት ።\n7  ላዕሌየ ፡ ጸንዐ ፡ መዐትከ ፤\nወኵሎ ፡ መቅሠፍተከ ፡ አምጻእከ ፡ ላዕሌየ ።\n8  አርሐቀ ፡ እምኔየ ፡ እለ ፡ ያአምሩኒ ፤\nወረሰይከኒ ፡ ርኩሰ ፡ በኀቤሆሙ ፡\n9  አኀዙኒ ፡ ወአልብየ ፡ ሙፃአ ።\nአዕይንትየኒ ፡ ደክማ ፡ በተጽናስ ፤\n10  ወጸራኅኩ ፡ ኀቤከ ፡ እግዚኦ ፡ ኵሎ ፡ አሚረ ፤\nኣንሥእ ፡ እደውየ ፡ ኀቤከ ።\n11  ቦኑ ፡ ለምዉታን ፡ ትገብር ፡ መንክረከ ፤\nወዐቀብተ ፡ ሥራይኑ ፡ ያነሥኡ ።\n12  ወይነግሩኒ ፡ እለ ፡ ውስተ ፡ መቃብር ፡ ሣህለከ ፤\nወጽድቀከኒ ፡ ውስተ ፡ ሞትኑ ።\n13  ወይትዐወቅኑ ፡ ውስተ ፡ ጽልመት ፡ መንክርከ ፤\nወርትዕከኒ ፡ በምድርኑ ፡ ተረስዐ ።\n14  ወአነሂ ፡ እግዚኦ ፡ ኀቤከ ፡ ጸራኅኩ ፤\nበጽባሕ ፡ ትብጻሕ ፡ ጸሎትየ ፡ ቅድሜከ ።\n15  ለምንት ፡ እግዚኦ ፡ ትገድፍ ፡ ጸሎትየ ፤\nወትመይጥ ፡ ገጸከ ፡ እምኔየ ።\n16  ነዳይ ፡ አነ ፡ ወሰራሕኩ ፡ እምንእስየ ፤\nተልዒልየ ፡ ተተሐትኩ ፡ ወተመነንኩ ።\n17  ላዕሌየ ፡ ኀለፈ ፡ መቅሠፍትከ ፤\nወግርማከ ፡ አደንገፀኒ ።\n18  ዐገቱኒ ፡ ኵሎ ፡ አሚረ ፡ ከመ ፡ ማይ ፤\nወአኀዙኒ ፡ ኅቡረ ።\n19  አርሐቀ ፡ እምኔየ ፡ አዕርክትየ ፡ ወቢጽየ ፤\nወአዝማድየ ፡ እምተጽናስየ ።"
  },
  {
    "page": 88,
    "content": "1  ምሕረተከ ፡ እሴብሕ ፡ እግዚኦ ፡ ለዓለም ፤\n2  ወእዜኑ ፡ ጽድቀከ ፡ በአፉየ ፡ ለትውልደ ፡ ትውልድ ።\n3  እስመ ፡ ትቤ ፡ ለዓለም ፡ አሐንጽ ፡ ምሕረተ ፤\nበሰማይ ፡ ጸንዐ ፡ ጽድቅከ ።\n4  ኪዳነ ፡ ተካየድኩ ፡ ምስለ ፡ ኅሩያንየ ፤\nወመሐልኩ ፡ ለዳዊት ፡ ገብርየ ።\nለዓለም ፡ አስተዴሉ ፡ ዘርዐከ ፤\n5  ወአሐንጽ ፡ ለትውልደ ፡ ትውልድ ፡ መንበረከ ።\n6  ይገንያ ፡ ሰማያት ፡ ለስብሐቲከ ፡ እግዚኦ ፤\nወጽድቅከኒ ፡ በማኅበረ ፡ ቅዱሳን ።\n7  መኑ ፡ ይትዔረዮ ፡ ለእግዚአብሔር ፡ በደመናት ፤\nወመኑ ፡ ይመስሎ ፡ ለእግዚአብሔር ፡ እምደቂቀ ፡ አማልክት ።\n8  እግዚአብሔር ፡ ስቡሕ ፡ በምክረ ፡ ቅዱሳን ፤\nዐቢይ ፡ ወግሩም ፡ ዲበ ፡ ኵሎሙ ፡ እለ ፡ ዐውዱ ።\n9  እግዚኦ ፡ አምላከ ፡ ኀያለን ፡ መኑ ፡ ከማከ ፤\nኀያል ፡ እንተ ፡ እግዚኦ ፡ ወጽድቅ ፡ የዐውደከ ።\n10  አንተ ፡ ትኴንን ፡ ኀይለ ፡ ባሕር ፤\nወአንተ ፡ ታረሞ ፡ ለድምፀ ፡ ማዕበላ ።\n11  አንተ ፡ አኅሰርኮ ፡ ለዕቡይ ፡ ከመ ፡ ቅቱል ፤\nወበመዝራዕተ ፡ ኀይልከ ፡ ዘረውኮሙ ፡ ለፀርከ ።\n12  ዚአከ ፡ ውእቱ ፡ ሰማያት ፡ ወእንቲአከ ፡ ይእቲ ፡ ምድር ፤\nወዓለመኒ ፡ በምልኡ ፡ አንተ ፡ ሳረርከ ።\nባሕረ ፡ ወመስዐ ፡ አንተ ፡ ፈጠርከ ።\n13  ታቦር ፡ ወአርሞንኤም ፡ በስመ ፡ ዚአከ ፡ ይትፌሥሑ ፡\nወይሴብሑ ፡ ለስምከ ።\nመዝራዕትከ ፡ ምስለ ፡ ኀይል ፤\n14  ጸንዐት ፡ እዴከ ፡ ወተለዐለት ፡ የማንከ ።\nፍትሕ ፡ ወርትዕ ፡ ተድላ ፡ መንበርከ ፤\n15  ሣህል ፡ ወጽድቅ ፡ የሐውር ፡ ቅድመ ፡ ገጽከ ።\nብፁዕ ፡ ሕዝብ ፡ ዘያአምር ፡ የብቦ ።\n16  እግዚኦ ፡ በብርሃበ ፡ ገጽከ ፡ የሐውሩ ፤\nወበስምከ ፡ ይትፌሥሑ ፡ ኵሎ ፡ አሚረ ፤\nወበጽድቅከ ፡ ይትሌዐሉ ።\n17  እስመ ፡ ምክሐ ፡ ኀይሎሙ ፡ እንተ ፤\nወበሣህልከ ፡ ይትሌዐል ፡ ቀርንነ ።\n18  እስመ ፡ ዘእግዚአብሔር ፡ ረድኤትነ ፤\nወቅዱሰ ፡ እስራኤል ፡ ንጉሥነ ።\n19  ውእቱ ፡ አሚረ ፡ ተናገርኮሙ ፡ በራእይ ፡ ለደቂቅከ ፤\nወትቤ ፡ እሬሲ ፡ ረድኤተ ፡ በላዕለ ፡ ኀይል ፡\nወአልዐልኩ ፡ ኅሩየ ፡ እምሕዝብየ ።\n20  ወረከብክዎ ፡ ለዳዊት ፡ ገብርየ ፤\nወቀባእክዎ ፡ ቅብአ ፡ ቅዱሰ ።\n21  እስመ ፡ እዴየ ፡ ትረድኦ ፤\nወመዝራዕትየ ፡ ታጸንዖ ።\n22  ኢይብቍዕ ፡ ጸላኢ ፡ በላዕሌሁ ፤\nወውሉድ ፡ ዐመፃ ፡ ኢይደግም ፡ አሕምሞቶ ።\n23  ወእምትሮሙ ፡ ለፀሩ ፡ እምቅድመ ፡ ገጹ ፤\nወኣኅስሮሙ ፡ ለጸላእቱ ።\n24  ወሣህልየሰ ፡ ወጽድቅየ ፡ ምስሌሁ ፤\nወበስምየ ፡ ይትሌዐል ፡ ቀርኑ ።\n25  ወእሠይም ፡ ውስተ ፡ ባሕር ፡ እዴሁ ፤\nወውስተ ፡ አፍላግ ፡ የማኖ ።\n26  ውእቱ ፡ ይብለኒ ፡ አቡየ ፡ አንተ ፤\nአምላኪየ ፡ ወረዳእየ ፡ ወመድኀንየ ።\n27  ወአነሂ ፡ በኵርየ ፡ እሬስዮ ፤\nወልዑል ፡ እምነገሥተ ፡ ምድር ።\n28  ወለዓለም ፡ አዐቅብ ፡ ሎቱ ፡ ሣህልየ ፤\nወምእመን ፡ ውእቱ ፡ ለኪዳንየ ።\n29  ወእሬሲ ፡ ዘርዖ ፡ ለዓለመ ፡ ዓለም ፤\nወመንበሮሂ ፡ ከመ ፡ መዋዕለ ፡ ሰማይ ።\n30  ወእመሰ ፡ ኀደጉ ፡ ደቂቁ ፡ ሕግየ ፤\nወኢሖሩ ፡ በኵነኔየ ።\n31  ወእመሂ ፡ አርኰሱ ፡ ሥርዐትየ ፤\nወኢዐቀቡ ፡ ትእዛዝየ ።\n32  እዋሕያ ፡ በበትር ፡ ለኀጢአቶሙ ፤\nወበመቅሠፍት ፡ ለአበሳሆሙ ።\n33  ወሣህልየሰ ፡ ኢይበልእ ፡ እምኔሆሙ ፤\nወኢይዔምፅ ፡ በጸድቅየ ።\n34  ወኢያረኵስ ፡ ኪዳንየ ፤\nወኢይሔሱ ፡ ዘወፅአ ፡ እምአፉየ ።\n35  ምዕረ ፡ መሐልኩ ፡ በቅዱስየ ፤\nከመ ፡ ለዳዊት ፡ ኢይሔስዎ ።\nወዘርዑሂ ፡ ለዓለም ፡ ይሄሉ ፤\n36  ወመንበሩሂ ፡ ከመ ፡ ፀሐይ ፡ በቅድሜየ ።\nወሥሩዕ ፡ ከመ ፡ ወርኅ ፡ ለዓለም ፤\nወስምዑሂ ፡ ምእመን ፡ በሰማይ ።\n37  ወአንተሰ ፡ መነንኮ ፡ ወገደፍኮ ፤\nወአናሕሰይኮ ፡ ለመሲሕከ ።\n38  ወሜጥከ ፡ ሥርዐቶ ፡ ለገብርከ ፤\nወአርኰስከ ፡ ውስተ ፡ ምድር ፡ መቅደሶ ።\n39  ወነሠትከ ፡ ኵሎ ፡ ጥቅሞ ፤\nወረሰይከ ፡ አጽዋኒሁ ፡ መፍርሀ ።\n40  ወተማሰጦ ፡ ኵሉ ፡ ኀላፌ ፡ ፍኖት ፤\nወኮነ ፡ ጽእለተ ፡ ለጎሩ ።\n41  ወአልዐልከ ፡ የማነ ፡ ፀሩ ፤\nወአስተፈሣሕከ ፡ ኵሎ ፡ ጸላእቱ ።\n42  ወሜጥከ ፡ ረድኤተ ፡ ኲናቱ ፤\nወኢተወከፍኮ ፡ በውስተ ፡ ፀብእ ።\n43  ወሰዐርኮ ፡ እምንጽሑ ፤\nወነፃሕከ ፡ ውስተ ፡ ምድር ፡ መንበሮ ።\n44  ወአውኀድከ ፡ መዋዕለ ፡ መንበሩ ፤\nወሶጥከ ፡ ላዕሌሁ ፡ ኀፍረተ ።\n45  እስከ ፡ ማእዜኑ ፡ እግዚኦ ፡ ትትመየጥ ፡ ለግሙራ ፤\nወይነድድ ፡ ከመ ፡ እሳት ፡ መዐትከ ።\n46  ተዘከር ፡ ምንት ፡ ውእቱ ፡ ኀይልየ ፤\nቦኑ ፡ ለከንቱ ፡ ፈጠርኮ ፡ ለኵሉ ፡ እጓለ ፡ እመሕያው ።\n47  መኑ ፡ ሰብእ ፡ ዘየሐዩ ፡ ወኢይሬእዮ ፡ ለሞት ፤\nወመኑ ፡ ዘያድኅና ፡ ለነፍሱ ፡ እምእደ ፡ ሲኦል ።\n48  አይቴ ፡ ውእቱ ፡ ዘትካት ፡ ሣህልከ ፡ እግዚኦ ፤\nዘመሐልከ ፡ ለዳዊት ፡ ገብርከ ፡ በጽድቅ ።\n49  ተዘከር ፡ እግዚኦ ፡ ዘጸአልዎሙ ፡ ለአግብርቲከ ፤\nዘተወከፍኩ ፡ በሕፅንየ ፡ ብዙኀ ፡ አሕዛብ ።\n50  ዘጸአሉ ፡ ጸላእትከ ፡ እግዚኦ ፤\nወጸአሉ ፡ እብሬተ ፡ መሲሕከ ።\n51  ይትባረክ ፡ እግዚአብሔር ፡ ለዓለም ፤ ለይኩን ፡ ለይኩን ።"
  },
  {
    "page": 89,
    "content": "1  እግዚኦ ፡ ጸወነ ፡ ኮንከነ ፡ ለትውልደ ፡ ትውልድ ።\n2  ዘእንበለ ፡ ይቁም ፡ አድባር ፡ ወይትፈጠር ፡ ዓለም ፡ ወምድር ፤\nእምቅድመ ፡ ዓለም ፡ ወእስከ ፡ ለዓለም ፡ አንተ ፡ ክመ ።\n3  ኢትሚጦ ፡ ለሰብእ ፡ ለኀሳር ፤\nወትቤ ፡ ተመየጡ ፡ ደቂቀ ፡ እጓለ ፡ እመሕያው ።\n4  እስመ ፡ ዐሠርቱ ፡ ምእት ፡ ዐመት ፡ በቅድሜከ ፡\nከመ ፡ ዕለት ፡ እንተ ፡ ትማልም ፡ ኀለፈት ፤\n5  ወሰዓተ ፡ ሌሊት ።\nምኑን ፡ ዐመታት ፡ በቅድሜሆሙ ፤\n6  በጽባሕ ፡ ከመ ፡ ሣዕር ፡ የኀልፍ ።\nበጽባሕ ፡ ይሠርጽ ፡ ወየኀልፍ ፤\nወሰርከሰ ፡ ይወድቅ ፡ የቢሶ ፡ ወአንፂዎ ።\n7  እስመ ፡ ኀለቅነ ፡ በመዐትከ ፤\nወደንገፅነ ፡ በመቅሠፍትከ ።\n8  ወሤምከ ፡ ኀጢአተነ ፡ ቅድሜከ ፤\nወዓለምነሂ ፡ ውስተ ፡ ብርሃነ ፡ ገጽከ ።\n9  እስመ ፡ ኀልቃ ፡ ኵሎን ፡ መዋዕሊነ ፡\nወኀለቅነ ፡ በመቅሠፍትከ ።\n10  ወዐመቲነኒ ፡ ከመ ፡ ሳሬት ፡ ይከውና ።\nወመዋዕለ ፡ ዐመቲነ ፡ ሰብዓ ፡ ክራማት ፡\n11  ወእመሰ ፡ በዝኃ ፡ ሰማንያ ፡ ዓም ፤\nወፈድፋድንሰ ፡ እምእላ ፡ ጻማ ፡ ወሕማም ።\n12  እስመ ፡ ኀለፈት ፡ የዋሃት ፡ እምኔነ ፡ ወተገሠጽነ ።\n13  መኑ ፡ ያአምር ፡ ኀይለ ፡ መቅሠፍትከ ፤\nወእምግርማ ፡ መዐትከ ፡ ኀልቁ ።\n14  ከመዝ ፡ አርኢ ፡ የማነከ ፤\nለምሁራን ፡ ልብ ፡ በጥበብ ።\n15  ተመየጥ ፡ እግዚኦ ፡ እስከ ፡ ማእዜኑ ፤\nወተናበብ ፡ በእንተ ፡ አግብርቲከ ።\n16  እስመ ፡ ጸገብነ ፡ በጽባሕ ፡ ምሕረተከ ፤\nወተፈሣሕነ ፡ ወተሐሠይነ ፡ በኵሉ ፡ መዋዕሊነ ፤\n17  ወተፈሣሕነ ፡ ህየንተ ፡ መዋዕል ፡ ዘኣሕመምከነ ፤\nወህየንተ ፡ ዐመት ፡ እንተ ፡ ርኢናሃ ፡ ለእኪት ።\n18  ርኢ ፡ ላዕለ ፡ አግብርቲከ ፡ ወላዕለ ፡ ተግባርከ ፡ እግዚኦ ፤\nወምርሖሙ ፡ ለደቂቆሙ ።\n19  ለይኩን ፡ ብርሃኑ ፡ ለእግዚአብሔር ፡ አምላክነ ፡ ላዕሌነ ፤\n[ወይሠርሕ ፡ ለነ ፡ ተግባረ ፡ እደዊነ ፡]\nወይሠርሕ ፡ ተግባረ ፡ እደዊነ ።"
  },
  {
    "page": 90,
    "content": "1  ዘየኀድር ፡ በረድኤተ ፡ ልዑል ፤\nወይነብር ፡ ውስተ ፡ ጽላሎቱ ፡ ለአምላከ ፡ ሰማይ ።\n2  ይብሎ ፡ ለእግዚአብሔር ፡ ምስካይየ ፡ ወጸወንየ ፡ አንተ ፤\nአምላኪየ ፡ ወረዳእየ ፡ ወእትዌከል ፡ ቦቱ ።\n3  እስመ ፡ ውእቱ ፡ ይባልሐኒ ፡ እመሥገርት ፡ ነዓዊት ፤\nወእምነገር ፡ መደንግፅ ።\n4  ይጼልለከ ፡ በገበዋቲሁ ፡ ወትትዌከል ፡ በታሕተ ፡ ክነፊሁ ፤\n5  ጽድቅ ፡ በወልታ ፡ የዐውደከ ።\nወኢትፈርህ ፡ እምግርማ ፡ ሌሊት ፤\n6  እምሐጽ ፡ ዘይሠርር ፡ በመዐልት ።\nእምግብር ፡ ዘየሐውር ፡ በጽልመት ፤\nእምጽድቅ ፡ ወእምጋኔነ ፡ ቀትር ።\n7  ይወድቁ ፡ በገቦከ ፡ ዐሠርቱ ፡ ምእት ፡ ወኣእላፍ ፡ በየማንከ ፤\nወኀቤከሰ ፡ ኢይቀርቡ ።\n8  ወባሕቱ ፡ ትሬኢ ፡ በኣዕይንቲከ ፤\nወትሬኢ ፡ ፍዳሆሙ ፡ ለኃጥኣን ።\n9  እስመ ፡ አንተ ፡ እግዚኦ ፡ ተስፋየ ፤\nልዑል ፡ ረሰይከ ፡ ጸወነከ ።\n10  ኢይቀርብ ፡ እኩይ ፡ ኀቤከ ፤\nወኢይበውእ ፡ መቅሠፍት ፡ ቤተከ ።\n11  እስመ ፡ ለመላእክቲሁ ፡ ይኤዝዞሙ ፡ በእንቲአከ ፤\nከመ ፡ ይዕቀቡከ ፡ በኵሉ ፡ ፍናዊከ ።\n12  ወበእደው ፡ ያነሥኡከ ፤\nከመ ፡ ኢትትዐቀፍ ፡ በእብን ፡ እግረከ ።\n13  ላዕለ ፡ ተኵላ ፡ ወከይሲ ፡ ትጼዐን ፤\nወትከይድ ፡ አንበሳ ፡ ወከይሴ ።\n14  እስመ ፡ ብየ ፡ ተወከለ ፡ ወኣድኅኖ ፤\nወእከድኖ ፡ እስመ ፡ ኣእመረ ፡ ስምየ ።\n15  ይጼውዐኒ ፡ ወእሰጠዎ ፡\nሀሎኩ ፡ ምስሌሁ ፡ አመ ፡ ምንዳቤሁ ፤\nኣድኅኖ ፡ ወእሰብሖ ።\n16  ለነዋኅ ፡ መዋዕል ፡ ኣጸግቦ ፤\nወኣርእዮ ፡ አድኅኖትየ ።"
  },
  {
    "page": 91,
    "content": "1  ይኄይስ ፡ ተአምኖ ፡ በእግዚአብሔር ፤\nወዘምሮ ፡ ለስምከ ፡ ልዑል ።\n2  ወነጊረ ፡ በጽባሕ ፡ ምሕረትከ ፤\nወጽድቅከኒ ፡ በሌሊት ።\n3  በዘዐሠርቱ ፡ አውታሪሁ ፡ መዝሙረ ፡ ማኅሌት ፡ ወመሰንቆ ።\n4  እስመ ፡ አስተፈሣሕከኒ ፡ እግዚኦ ፡ በምግባሪከ ፤\nወእትሐሠይ ፡ በግብረ ፡ እደዊከ ።\n5  ጥቀ ፡ ዐቢይ ፡ ግብርከ ፡ እግዚኦ ፤\nወፈድፋደ ፡ ዕሙቅ ፡ ሕሊናከ ።\n6  ብእሲ ፡ አብድ ፡ ኢያአምር ፤\nወዘአልቦ ፡ ልበ ፡ ኢይሌብዎ ፡ ለዝንቱ ፡፡\n7  ሶበ ፡ ይበቍሉ ፡ ኃጥኣን ፡ ከመ ፡ ሣዕር ፡\nወይሠርጹ ፡ ኵሎሙ ፡ ገበርተ ፡ ዐመፃ ፤\n8  ከመ ፡ ይሠረዉ ፡ ለዓለመ ፡ ዓለም ፤\nወአንተሰ ፡ ልዑል ፡ ለዓለም ፡ እግዚኦ ።\n9  እስመ ፡ ናሁ ፡ ጸላእትከ ፡ ይትሐጐሉ ፤\nወይዘረዉ ፡ ኵሎሙ ፡ ገበርተ ፡ ዐመፃ ።\n10  ወይትሌዐል ፡ ቀርንየ ፡ ከመ ፡ ዘአሐዱ ፡ ቀርኑ ፤\nወይጠልል ፡ በቅብእ ፡ ሲበትየ ።\n11  ወርእየት ፡ ዐይንየ ፡ በጸላእትየ ፡\nወሰምዐት ፡ እዝንየ ፡ ዲቤሆሙ ፡ ለእኩያን ፡ እለ ፡ ቆሙ ፡ ላዕሌየ ።\n12  ጻድቅከ ፡ ከመ ፡ በቀልት ፡ ይፈሪ ፤\nወይበዝኅ ፡ ከመ ፡ ዘግባ ፡ ዘሊባኖስ ።\n13  ትኩላን ፡ እሙንቱ ፡ ውስተ ፡ ቤተ ፡ እግዚአብሔር ፤\nወይበቍሉ ፡ ውስተ ፡ ዐጸዱ ፡ ለአምላክነ ።\n14  ውእቱ ፡ አሚረ ፡ ይበዝኁ ፡ በርሥኣን ፡ ጥሉል ፤\nወይከውኑ ፡ ዕሩፋነ ።\n15  ወይነግሩ ፡ ከመ ፡ ጽድቅ ፡ እግዚአብሔር ፡ አምላክነ ፤\nወአልቦ ፡ ዐመፃ ፡ በኀቤሁ ።"
  },
  {
    "page": 92,
    "content": "1  እግዚአብሔር ፡ ነግሠ ፡ ስብሐቲሁ ፡ ለብሰ ፤\nለብሰ፡ እግዚአብሔር ፡ ኀይሎ ፡ ወቀነተ ፤\n2  ወአጽንዓ ፡ ለዓለም ፡ ከመ ፡ ኢታንቀልቅል ።\n3  ድልው ፡ መንበርከ ፡ እግዚኦ ፡ እምትካት ፤\nወእስከ ፡ ለዓለም ፡ አንተ ፡ ክመ ።\n4  አልዐሉ ፡ አፍላግ ፡ እግዚኦ ፤\nአልዐሉ ፡ አፍላግ ፡ ቃላቲሆሙ ።\n5  ያሌዕሉ ፡ አፍላግ ፡ ድምፆሙ ።]\n6  እምቃለ ፡ ማያት ፡ ብዙኅ ፡ መንክር ፡ ተላህያ ፡ ለባሕር ፤\nመንክርሰ ፡ እግዚአብሔር ፡ በአርያሙ ።\n7  ስምዐ ፡ ዚአከ ፡ እሙን ፡ ፈድፋደ ፤ ለቤትከ ፡ ይደሉ ፡ ስብሐት ፤\nእግዚኦ ፡ ለነዋኅ ፡ መዋዕል ።"
  },
  {
    "page": 93,
    "content": "1  እግዚአብሔር ፡ እግዚእ ፡ መስተበቅል ፤\nእግዚአብሔር ፡ መስተበቅል ፡ ገሀደ ።\n2  ተለዐለ ፡ ዘይኴንና ፡ ለምድር ፤\nፍድዮሙ ፡ ፍዳሆሙ ፡ ለዕቡያን ።\n3  እስከ ፡ ማእዜኑ ፡ ኃጥኣን ፡ እግዚኦ ፤\nእስከ ፡ ማእዜኑ ፡ ይዜሀሩ ፡ ኃጥኣን ።\n4  ይትዋሥኡ ፡ ወይነቡ ፡ ዐመፃ ፤\nወይነቡ ፡ ኵሎሙ ፡ ገበርተ ፡ ዐመፃ ።\n5  ወአኅሰሩ ፡ ሕዝበከ ፡ እግዚኦ ፤\nወሣቀዩ ፡ ርስተከ ።\n6  ወቀተሉ ፡ እቤረ ፡ ወእጓለ ፡ ማውታ ፤\nወቀተሉ ፡ ፈላሴ ።\n7  ወይቤሉ ፡ ኢይሬኢ ፡ እግዚአብሔር ፤\nወኢያአምር ፡ አምላከ ፡ ያዕቆብ ።\n8  ለብዉ ፡ አብዳነ ፡ ሕዝብ ፤\nአብዳንኬ ፡ ማእዜኑ ፡ ይጠቡ ።\n9  ወተከላሁ ፡ ለእዝን ፡ ኢይሰምዕኑ ፤\nወዘፈጠራሁ ፡ ለዐይን ፡ ኢይሬኢኑ ።\n10  ዘይጌሥጾሙ ፡ ለአሕዛብ ፡ ኢይዛለፍኑ ፤\nዘይሜህሮሙ ፡ ለሰብእ ፡ ጥበበ ።\n11  እግዚአብሔር ፡ ያአምር ፡ ሕሊናሆሙ ፡ ለጠቢባን ፡ ከመ ፡ ከንቱ ፡ ውእቱ ።\n12  ብፁዕ ፡ ብእሲ ፡ ዘአንተ ፡ ገሠጽኮ ፡ እግዚኦ ፤\nወዘመሀርኮ ፡ ሕገከ ።\n13  ከመ ፡ ይትገሐስ ፡ እምዋዕል ፡ እኩያት ፤\nእስከ ፡ ይትከረይ ፡ ግብ ፡ ለኃጥኣን ።\n14  እስመ ፡ ኢይገድፎሙ ፡ እግዚአብሔር ፡ ለሕዝቡ ፤\nወኢየኀድጎሙ ፡ ለርስቱ ።\n15  እስከ ፡ ይገብእ ፡ ፍትሕ ፡ ለዘ ፡ ይጸድቅ ፤\nወኵሎሙ ፡ ርቱዓነ ፡ ልብ ፡ እለ ፡ ኪያሃ ፡ ቦሙ ።\n16  መኑ ፡ ይትናሥአኒ ፡ በእንተ ፡ እኩያን ፤\nወመኑ ፡ ይትቃወመኒ ፡ በእንተ ፡ ገበርተ ፡ ዐመፃ ።\n17  ሶበ ፡ አኮ ፡ እግዚአብሔር ፡ ዘረድአኒ ፤\nሕቀ ፡ ከመ ፡ ዘእምኀደረት ፡ ነፍስየ ፡ ውስተ ፡ ሲኦል ።\n18  ወሶበ ፡ እቤ ፡ ድኅፃ ፡ እገርየ ፤\nምሕረትከ ፡ እግዚኦ ፡ ረድአኒ ።\n19  እግዚኦ ፡ በከመ ፡ ብዙኀ ፡ ሕማማ ፡ ለልብየ ፤\nናዝዞትከ ፡ አስተፈሥሓ ፡ ለነፍስየ ።\n20  ወኢይትቃወመከ ፡ መንበረ ፡ ዐመፃ ፤\nዘይፈጥር ፡ ጻማ ፡ ዲበ ፡ ትእዛዝ ።\n21  ወይንዕውዋ ፡ ለነፍሰ ፡ ጻድቅ ፤\nወይኴንኑ ፡ ደመ ፡ ንጹሕ ።\n22  ወኮነኒ ፡ እግዚአብሔር ፡ ጸወንየ ፤\nአምላኪየ ፡ ወረድኤተ ፡ ተስፋየ ።\n23  ወይፈድዮሙ ፡ እግዚአብሔር ፡ በከመ ፡ እከዮሙ ፤\nወያጠፍኦሙ ፡ እግዚአብሔር ፡ አምላክነ ።"
  },
  {
    "page": 94,
    "content": "1  ንዑ ፡ ንትፈሣሕ ፡ በእግዚአብሔር ፤\nወንየብብ ፡ ለአምላክነ ፡ ወመድኀኒነ ።\n2  ወንብጻሕ ፡ ቅድመ ፡ ገጹ ፡ በአሚን ፤\nወበመዝሙር ፡ ንየብብ ፡ ሎቱ ።\n3  እስመ ፡ ዐቢይ ፡ ውእቱ ፡ እግዚአብሔር ፡ አምላክነ ፤\nወንጉሥ ፡ ዐቢይ ፡ ውእቱ ፡ ላዕለ ፡ ኵሉ ፡ አማልክት ።\nእስመ ፡ ኢይገድፎሙ ፡ እግዚአብሔር ፡ ለሕዝቡ ።\n4  እስመ ፡ ውስተ ፡ እዴሁ ፡ አጽናፈ ፡ ምድር ፤\nወአድባር ፡ ነዋኃት ፡ ዚአሁ ፡ ውእቱ ።\n5  እስመ ፡ እንቲአሁ ፡ ይእቲ ፡ ባሕር ፡ ወውእቱ ፡ ፈጠራ ፤\nወለየብሰኒ ፡ እደዊሁ ፡ ገብራ ።\nንዑ ፡ ንስግድ ፡ ወንግነይ ፡ ሎቱ ፤\n6  ወንብኪ ፡ ቅድመ ፡ እግዚአብሔር ፡ ዘውእቱ ፡ ፈጠረነ ።\nእስመ ፡ ውእቱ ፡ አምላክነ ፤\n7  ወንሕነሰ ፡ ሕዝቡ ፡ አባግዐ ፡ መርዔቱ ፤\nዮም ፡ ለእመ ፡ ሰማዕክሙ ፡ ቃሎ ።\nኢታጽንዑ ፡ ልበክሙ ፡\n8  ከመ ፡ አመ ፡ አምረርዎ ፡ በገዳም ፡ ወአመ ፡ አመከርዎ ።\n9  ዘአመከሩኒ ፡ አበዊክሙ ፤\nፈተኑኒ ፡ ወርእዩ ፡ መግባርየ ።\n10  ወአርብዓ ፡ ዓመተ ፡ ተቈጣዕክዋ ፡ ለይእቲ ፡ ትውልድ ፡\nወእቤ ፡ ዘልፈ ፡ ይስሕት ፡ ልቦሙ ፤\n11  ወእሙንቱሰ ፡ ኢያእመሩ ፡ ፍናውየ ።\nበከመ ፡ መሐልኩ ፡ በመዐትየ ፤\nከመ ፡ ኢይበውኡ ፡ ውስተ ፡ ዕረፍትየ ።"
  },
  {
    "page": 95,
    "content": "1  ሰብሕዎ ፡ ለእግዚአብሔር ፡ ስብሐተ ፡ ሐዲሰ ፤\nሰብሕዎ ፡ ለእግዚአብሔር ፡ ኵላ ፡ ምድር ።\n2  ሰብሕዎ ፡ ለእግዚአብሔር ፡ ወባርኩ ፡ ለስሙ ፤\nወተዘያነዉ ፡ እምዕለት ፡ ዕለተ ፡ አድኅኖቶ ።\n3  ወንግርዎሙ ፡ ለአሕዛብ ፡ ስብሐቲሁ ፤\nወለኵሎሙ ፡ አሕዛብ ፡ ተኣምሪሁ ።\n4  እስመ ፡ ዐቢይ ፡ እግዚአብሔር ፡ ወብዙኅ ፡ አኰቴቱ ፤\nወግሩም ፡ ውእቱ ፡ ላዕለ ፡ ኵሉ ፡ አማልክት ።\n5  እስመ ፡ አማልክተ ፡ አሕዛብ ፡ አጋንንት ፤\nወእግዚአብሔርሰ ፡ ሰማያተ ፡ ገብረ ።\n6  አሚን ፡ ወሠናይት ፡ ቅድሜሁ ፤\nቅድሳት ፡ ወዕበየ ፡ ስብሐት ፡ ውስተ ፡ መቅደሱ ።\n7  አምጽኡ ፡ ለእግዚአብሔር ፡ በሓውርተ ፡ አሕዛብ ፤\nአምጽኡ ፡ ለእግዚአብሔር ፡ ክብረ ፡ ወስብሓተ ።\nአምጽኡ ፡ ለእግዚአብሔር ፡ ስብሐተ ፡ ለስሙ ፤\n8  ንሥኡ ፡ መሥዋዕተ ፡ ወባኡ ፡ ውስተ ፡ አዕጻዲሁ ።\nስግዱ ፡ ለእግዚአብሔር ፡ በዐጸደ ፡ መቅደሱ ፤\n9  ታድለቀልቅ ፡ እምቅድመ ፡ ገጹ ፡ ኵላ ፡ ምድር ።\nበልዎሙ ፡ ለኣሕዛብ ፡ ከመ ፡ እግዚአብሔር ፡ ነግሠ ፡\n10  ወአጽንዓ ፡ ለዓለም ፡ ከመ ፡ ኢታንቀልቅል ፤\nወይኴንኖሙ ፡ ለአሕዛብ ፡ በርትዕ ።\n11  ይትፌሥሓ ፡ ሰማያት ፡ ወትትሐሠይ ፡ ምድር ፤\nወትትከወስ ፡ ባሕር ፡ በምልኣ ።\nትትሐሠይ ፡ ገዳም ፡ ወኵሉ ፡ ዘውስቴታ ፤\n12  ውእቱ ፡ አሚረ ፡ ይትፌሥሑ ፡ ኵሉ ፡ ዕፀወ ፡ ገዳም ።\nእምቅድመ ፡ ገጹ ፡ ለእግዚአብሔር ፡ እስመ ፡ ይመጽእ ፡\nወይመጽእ ፡ ወይኴንና ፡ ለምድር ፤\n13  ወይኴንና ፡ ለዓለም ፡ በጽድቅ ፡\nወለአሕዛብኒ ፡ በርትዕ ።"
  },
  {
    "page": 96,
    "content": "1  እግዚአብሔር ፡ ነግሠ ፡ ትትሐሠር ፡ ምድር ፤\nወይትሐሥያ ፡ ደሰያት ፡ ብዙኃት ።\n2  ደመና ፡ ወቆባር ፡ ዐውዶ ፤\nፍትሕ ፡ ወርትዕ ፡ ተድላ ፡ መንበሩ ።\n3  እሳት ፡ ይሐውር ፡ ቅድሜሁ ፤\nወነድ ፡ የዐግቶሙ ፡ ለጸላእቱ ።\n4  አስተርአየ ፡ መባርቅቲሁ ፡ ለዓለም ፤\nርእየት ፡ ወአድለቅለቀት ፡ ምድር ።\n5  ወአድባርኒ ፡ ተመሰዉ ፡ ከመ ፡ ስምዕ ፡ እምቅድመ ፡ ገጹ ፡ ለእግዚአብሔር ፤\nእምቅድመ ፡ ገጹ ፡ ለእግዚአብሔር ፡ ኵላ ፡ ምድር ።\n6  ይነግራ ፡ ሰማያት ፡ ጽድቀ ፡ ዚአሁ ፤\nወኵሎሙ ፡ አሕዛብ ፡ ርእዩ ፡ ስብሐቲሁ ።\n7  ይትኀፈሩ ፡ ኵሎሙ ፡ እለ ፡ ይሰግዱ ፡ ለግልፎ ፤\nእለ ፡ ይትሜክሑ ፡ በአማልክቲሆሙ ፤\n8  ወይስግዱ ፡ ሎቱ ፡ ኵሎሙ ፡ መላእክቲሁ ።\nሰምዐት ፡ ወተፈሥሐት ፡ ጽዮን ፡\n9  ወተሐሥያ ፡ አዋልደ ፡ ይሁዳ ፤\nበእንተ ፡ ፍትሕከ ፡ እግዚኦ ።\n10  እስመ ፡ አንተ ፡ እግዚአብሔር ፡ ልዑል ፡ በኵሉ ፡ ምድር ፤\nፈድፋደ ፡ ተለዐልከ ፡ እምኵሉ ፡ አማልክት ።\n11  እለ ፡ ታፈቅርዎ ፡ ለእግዚአብሔር ፡ ጽልእዋ ፡ ለእኪት ፤\nየዐቅብ ፡ እግዚአብሔር ፡ ነፍሰ ፡ ጻድቃኑ ፡\nወያድኅኖሙ ፡ እምእደ ፡ ኃጥኣን ።\n12  በርህ ፡ ሠረቀ ፡ ለጻድቃን ፤ ወለርቱዓነ ፡ ልብ ፡ ትፍሥሕት ።\n13  ይትፌሥሑ ፡ ጻድቃን ፡ በእግዚአብሔር ፤\nወይገንዩ ፡ ለዝክረ ፡ ቅድሳቱ ።"
  },
  {
    "page": 97,
    "content": "1  ሰብሕዎ ፡ ለእግዚአብሔር ፡ ስብሐተ ፡ ሐዲሰ ፤\nእስመ ፡ መንክረ ፡ ገብረ ፡ እግዚአብሔር ፡\n2  ወአድኅኖተ ፡ የማኑ ፡ ወመዝራዕቲሂ ፡ ቅዱስ ።\n3  አርአየ ፡ እግዚአብሔር ፡ አድኅኖቶ ፤\nወበቅድመ ፡ አሕዛብ ፡ ከሠተ ፡ ኪዳኖ ።\n4  ወተዘከረ ፡ ሣህሎ ፡ ለያዕቆብ ፡\nወጽድቀሂ ፡ ለቤተ ፡ እስራኤል ፤\n5  ርእዩ ፡ ኵልክሙ ፡ አጽናፈ ፡ ምድር ፡ አድኅኖቶ ፡ ለአምላክነ ።\n6  የብቡ ፡ ለእግዚአብሔር ፡ በኵሉ ፡ ምድር ፤\nሰብሑ ፡ ተፈሥሑ ፡ ወዘምሩ ።\n7  ዘምሩ ፡ ለእግዚአብሔር ፡ በመሰንቆ ፤\nበመሰንቆ፡ ወበቃለ ፡ መዝሙር ።\nበቀርነ ፡ ዝብጦ ፡ ወበቃለ ፡ ቀርን ፤\n8  የብቡ ፡ በቅድመ ፡ እግዚአብሔር ፡ ንጉሥ ።\nወትትከወስ ፡ ባሕር ፡ በምልኣ ፤\nዓለምኒ ፡ ወኵሎሙ ፡ እለ ፡ ይነብሩ ፡ ውስቴታ ።\n9  ወአፍላግኒ ፡ ይጠፍሑ ፡ እደ ፡ ኅቡረ ፤\nአድባርኒ ፡ ይትሐሠዩ ።\n10  እስመ ፡ በህየ ፡ ይኴንና ፡ ለምድር ፤\nወይኴንና ፡ ለዓለም ፡ በጽድቅ ፡\nወለአሕዛብኒ ፡ በርትዕ ።"
  },
  {
    "page": 98,
    "content": "1  እግዚአብሔር ፡ ነግሠ ፡ ደንገፁ ፡ አሕዛብ ፤\nዘይነብር ፡ ዲበ ፡ ኪሩቤል ፡ አድለቅለቃ ፡ ለምድር ።\n2  እግዚአብሔር ፡ ዐቢይ ፡ በጽዮን ፤\nወልዑል ፡ ውእቱ ፡ ላዕለ ፡ ኵሉ ፡ አሕዛብ ።\n3  ኵሉ ፡ ይገኒ ፡ ለስምከ ፡ ዐቢይ ፤\nእስመ ፡ ግሩም ፡ ወቅዱስ ፡ ውእቱ ።\nክቡር ፡ ንጉሥ ፡ ፍትሐ ፡ ያፈቅር ፤\n4  አንተ ፡ አጽናዕካ ፡ ለጽድቅ ፡\nፍትሐ ፡ ወጽድቀ ፡ ለያዕቆብ ፡ አንተ ፡ ገበርከ ።\n5  ተለዐለ ፡ እግዚአብሔር ፡ ፈጣሪነ ፡\nወይሰግዱ ፡ ሎቱ ፡ ታሕተ ፡ መከየደ ፡ እገሪሁ ፤\n6  እስመ ፡ ቅዱሳን ፡ እሙንቱ ።\nሙሴ ፡ ወአሮን ፡ በክህነቶሙ ፡\nወሳሙኤልኒ ፡ ምስለ ፡ እለ ፡ ይጼውዑ ፡ ስሞ ፤\n7  ይጼውዕዎ ፡ ለእግዚአብሔር ፡ ወውእቱኒ ፡ ይሰጠዎሙ ።\nወይትናገሮሙ ፡ በዐምደ ፡ ደመና ፤\n8  ወየዐቅቡ ፡ ስምዖ ፡ ወትእዛዞሂ ፡ ዘወሀቦሙ ።\n9  እግዚኦ ፡ አምላክነ ፡ አንተ ፡ ሰማዕኮሙ ፤\nእግዚኦ ፡ አንተ ፡ ተሣህልኮሙ ፡\nወትትቤቀል ፡ በኵሉ ፡ ምግባሮሙ ።\n10  ተለዐለ ፡ እግዚአብሔር ፡ አምላክነ ፡\nወይሰግዱ ፡ ሎቱ ፡ ውስተ ፡ ደብረ ፡ መቅደሱ ፤\nእስመ ፡ ቅዱስ ፡ ውእቱ ፡ እግዚአብሔር ፡ አምላክነ ።"
  },
  {
    "page": 99,
    "content": "1  የብቡ ፡ ለእግዚአብሔር ፡ በኵሉ ፡ ምድር ።\nተቀንዩ ፡ ለእግዚአብሔር ፡ በትፍሥሕት ፤\n2  ወባኡ ፡ ቅድሜሁ ፡ በሐሤት ።\n3  ኣእምሩ ፡ ከመ ፡ እግዚአብሔር ፡ ውእቱ ፡ አምላክነ ፤\nወውእቱ ፡ ፈጠረነ ፡ ወአኮ ፡ ንሕነ ፡\n4  ወንሕነሰ ፡ ሕዝቡ ፡ ወአባግዐ ፡ መርዔቱ ።\nባኡ ፡ ውስተ ፡ አናቅጺሁ ፡ በተጋንዮ ፡\nወውስተ ፡ አዕጻዲሁ ፡ በስብሐት ፤\n5  እመንዎ ፡ ወሰብሑ ፡ ለስሙ ።\nእስመ ፡ ኄር ፡ እግዚአብሔር ፡\n6  እስመ ፡ ለዓለም ፡ ምሕረቱ ፤\nወለትውልደ ፡ ትውልድ ፡ ጽድቁ ።"
  },
  {
    "page": 100,
    "content": "1  ምሕረተ ፡ ወፍትሕ ፡ አኀሊ ፡ ለከ ።\n2  እዜምር ፡ ወእሌቡ ፡ ፍኖተ ፡ ንጹሕ ፤\nማእዜ ፡ ትመጽእ ፡ ኀቤየ ።\n3  ወአሐውር ፡ በየዋሃተ ፡ ልብየ ፡ በማእከለ ፡ ቤትየ ።\n4  ወኢረሰይኩ ፡ ቅድመ ፡ አዕይንትየ ፡ ግብረ ፡ እኩየ ፤\nጸላእኩ ፡ ገበርተ ፡ ዐመፃ ፡\n5  ወኢተለወኒ ፡ ልብ ፡ ጠዋይ ።\nሶበ ፡ ተግሕሠ ፡ እኩይ ፡ እምኔየ ፡ ኢያእመርኩ ።\n6  ዘየሐሚ ፡ ቢጾ ፡ በጽሚት ፡ ኪያሁ ፡ ሰደድኩ ፤\n7  ዕቡየ ፡ ዐይን ፡ ወሥሡዐ ፡ ልብ ፡ ኢይትሀወል ፡ ምስሌየ ።\n8  አዕይንትየሰ ፡ ኀበ ፡ መሀይምናነ ፡ ምድር ፡\nከመ ፡ ኣንብሮሙ ፡ ምስሌየ ፤\nዘየሐውር ፡ በፍኖት ፡ ንጹሕ ፡ ውእቱ ፡ ይትለአከኒ ።\n9  ወኢይነብር ፡ ማእከለ ፡ ቤትየ ፡ ዘይገብር ፡ ትዕቢተ ፤\nወኢያረትዕ ፡ ቅድሜየ ፡ ዘይነብብ ፡ ዐመፃ ።\n10  በጽባሕ ፡ እቀትሎሙ ፡ ለኵሎሙ ፡ ኃጥኣነ ፡ ምድር ፤\nከመ ፡ እሠርዎሙ ፡ እምሀገረ ፡ እግዚአብሔር ፡ ለኵሎሙ ፡ ገበርተ ፡ ዐመፃ ።"
  },
  {
    "page": 101,
    "content": "1  ስምዐኒ ፡ እግዚኦ ፡ ጸሎትየ ፤\nወይብጻሕ ፡ ቅድሜከ ፡ ገዐርየ ።\n2  ወኢትሚጥ ፡ ገጸከ ፡ እምኔየ ፡ በዕለተ ፡ መንዳቤየ ፤\n3  አፅምእ ፡ እዝነከ ፡ ኀቤየ ፡\nአመ ፡ ዕለተ ፡ እጼውዐከ ፡ ፍጡነ ፡ ስምዐኒ ።\n4  እስመ ፡ ኀልቀ ፡ ከመ ፡ ጢስ ፡ መዋዕልየ ፤\nወነቅጸ ፡ ከመ ፡ ሣዕር ፡ አዕጽምትየ ።\n5  ተቀሠፍኩ ፡ ወየብሰ ፡ ከመ ፡ ሣዕር ፡ ልብየ ፤\nእስመ ፡ ተረስዐኒ ፡ በሊዐ ፡ እክል ።\n6  እምቃለ ፡ ገዐርየ ፡ ጠግዐ ፡ ሥጋየ ፡ ዲበ ፡ አዕጽምትየ ።\n7  ወኮንኩ ፡ ከመ ፡ አዱገ ፡ መረብ ፡ ዘገዳም ፤\nወኮንኩ ፡ ከመ ፡ ጉጓ ፡ ውስተ ፡ ቤት ፡ ሌሊተ ።\n8  ተጋህኩ ፡ ወኮንኩ ፡ ከመ ፡ ዖፍ ፡ ባሕታዊ ፡ ውስተ ፡ ናሕስ ።\n9  ኵሎ ፡ አሚረ ፡ ይጼእሉኒ ፡ ጸላእትየ ፤\nወእለኒ ፡ ይሰዱኒ ፡ ይሰካትዩ ፡ ላዕሌየ ።\n10  እስመ ፡ ሐመደ ፡ ከመ ፡ እክል ፡ ቀማሕኩ ፤\nወስቴየኒ ፡ ምስለ ፡ አንብዕየ ፡ ሰተይኩ ።\n11  እምገጸ ፡ መቅሠፍተ ፡ መዐትከ ፤\nእስመ ፡ አንሣእከኒ ፡ ወነፃኅከኒ ።\n12  ወመዋዕልየኒ ፡ ከመ ፡ ጽላሎት ፡ ኀለፈ ፤\nወአነሂ ፡ ከመ ፡ ሣዕር ፡ የበስኩ ።\n13  ወአንተሰ ፡ እግዚኦ ፡ ለዓለም ፡ ትነብር ፤\nወዝክርከኒ ፡ ለትውልደ ፡ ትውልድ ።\n14  ተንሥእ ፡ እግዚኦ ፡ ወተሣሀለ ፡ ለጽዮን ፤\nእስመ ፡ ጊዜሃ ፡ ውእቱ ፡ ከመ ፡ ተሣሀላ ፡ ወበጽሐ ፡ ዕድሜሃ ።\n15  እስመ ፡ ሠምሩ ፡ አግብርቲከ ፡ እበኒሃ ፤\nወአክበርዎ ፡ ለመሬታ ።\n16  ወይፍርሁ ፡ አሕዛብ ፡ ስመከ ፡ እግዚኦ ፤\nወኵሎሙ ፡ ነገሥት ፡ ለስብሐቲከ ።\n17  እስመ ፡ የሐንጻ ፡ እግዚአብሔር ፡ ለጽዮን ፤\nወያስተርኢ ፡ በስብሐቲሁ ።\n18  ወነጸረ ፡ ላዕለ ፡ ጸሎተ ፡ ነዳይ ፤\nወኢተቈጥዐ ፡ ስእለቶሙ ።\n19  ወተጽሕፈት ፡ ዛቲ ፡ ለካልእ ፡ ትውልድ ፤\nወሕዝብ ፡ ዘይትፈጠር ፡ ይሴብሖ ፡ ለእግዚአብሔር ።\n20  እስመ ፡ ሐወጸ ፡ እምሰማየ ፡ መቅደሱ ፤\nእግዚአብሔር ፡ ሐወጸ ፡ እምሰማይ ፡ ዲበ ፡ ምድር ።\n21  ከመ ፡ ይስማዕ ፡ ገዐሮሙ ፡ ለሙቁሓን ፤\nወከመ ፡ ያሕይዎሙ ፡ ለደቂቀ ፡ ቅቱላን ።\n22  ከመ ፡ ይንግሩ ፡ በጽዮን ፡ ስመ ፡ እግዚአብሔር ፤\nወስብሐቲሁኒ ፡ በኢየሩሳሌም ።\n23  ሶበ ፡ ተጋብኡ ፡ አሕዛብ ፡ ኅቡረ ፤\nወነገሥትኒ ፡ ከመ ፡ ይትቀነዩ ፡ ለእግዚአብሔር ።\n24  ወተሠጥዎሙ ፡ በፍኖተ ፡ ኀይሉ ፤\nንግረኒ ፡ ውሕዶን ፡ ለመዋዕልየ ።\n25  ወኢትሰደኒ ፡ በመንፈቀ ፡ ዐመትየ ።\nለትውልደ ፡ ትውልድ ፡ ዐመቲከ ።\n26  አንተ ፡ እግዚኦ ፡ አቅደምከ ፡ ሳርሮታ ፡ ለምድር ፤\nወግብረ ፡ እደዊከ ፡ እማንቱ ፡ ሰማያት ።\n27  እማንቱሰ ፡ ይትሐጐላ ፡ ወአንተሰ ፡ ትሄሉ ፤\nወኵሉ ፡ ከመ ፡ ልብስ ፡ ይበሊ ፤\n28  ወከመ ፡ ሞጣሕት ፡ ትዌልጦሙ ፡ ወይትዌለጡ ።\nወአንተሰ ፡ አንተ ፡ ክመ ፤\nወዐመቲከኒ ፡ ዘኢየኀልቅ ።\n29  ወደቂቀ ፡ አግብርቲከ ፡ ይነብርዋ ፤\nወዘርዖሙኒ ፡ ለዓለም ፡ ይጸንዕ ።"
  },
  {
    "page": 102,
    "content": "1  ተባርኮ ፡ ነፍስየ ፡ ለእግዚአብሔር ፤\nወኵሉ ፡ አዕጽምትየ ፡ ለስሙ ፡ ቅዱስ ።\n2  ተባርኮ ፡ ነፍስየ ፡ ለእግዚአብሔር ፤\nወኢትርሳዕ ፡ ኵሎ ፡ ሰብሐቲሁ ።\n3  ዘይሰሪ ፡ ለከ ፡ ኵሎ ፡ ኃጢአትከ ፤\nዘይፌውሰከ ፡ እምኵሉ ፡ ደዌከ ።\n4  ዘያድኅና ፡ እሙስና ፡ ለሕይወትከ ፤\nዘይኬልለከ ፡ በሣህሉ ፡ ወበምሕረቱ ።\n5  ዘያጸግባ ፡ እምበረከቱ ፡ ለፍትወትከ ፤\nዘይሔድሳ ፡ ከመ ፡ ንስር ፡ ለውርዙትከ ።\n6  ገባሬ ፡ ሣህል ፡ እግዚአብሔር ፤\nወይፈትሕ ፡ ለኵሉ ፡ ግፉዓን ።\n7  አርአየ ፡ ፍናዊሁ ፡ ለሙሴ ፤\nወለደቂቀ ፡ እስራኤል ፡ ሥምረቶ ።\n8  መሓሪ ፡ ወመስተሣህል ፡ እግዚአብሔር ፤\nርሑቀ ፡ መዐት ፡ ወብዙኀ ፡ ምሕረት ፡ ወጻድቅ ።\n9  ኢይቀሥፍ ፡ ወትረ ፡ ወኢይትመዓዕ ፡ ዘልፈ ።\n10  አኮ ፡ በከመ ፡ ኀጢአትነ ፡ ዘገብረ ፡ ለነ ፤\nወኢፈደየነ ፡ በከመ ፡ አበሳነ ።\n11  ወበከመ ፡ ልዑል ፡ ሰማይ ፡ እምድር ፤\nአጽንዐ ፡ ምሕረቶ ፡ እግዚአብሔር ፡ ላዕለ ፡ እለ ፡ ይፈርህዎ ።\n12  ወበከመ ፡ ይርሕቅ ፡ ሠርቅ ፡ እምዐረብ ፤\nአርሐቀ ፡ እምኔነ ፡ ኀጢአተነ ።\n13  ወበከመ ፡ ይምሕር ፡ አብ ፡ ውሉደ ፤\nከማሁ ፡ ይምሕሮሙ ፡ እግዚአብሔር ፡ ለእለ ፡ ይፈርህዎ ።\nእስመ ፡ ውእቱ ፡ ያአመር ፡ ፍጥረተነ ፤\n14  ተዘከር ፡ እግዚኦ ፡ ከመ ፡ መሬት ፡ ንሕነ ።\nወሰብእሰ ፡ ከመ ፡ ሣዕር ፡ መዋዕሊሁ ፤\nወከመ ፡ ጽጌ ፡ ገዳም ፡ ከማሁ ፡ ይፈሪ ።\n15  እስመ ፡ መንፈስ ፡ ይወፅእ ፡ እምኔሁ ፡ ወኢይሄሉ ፡ እንከ ፤\nወኢያአምር ፡ እንከ ፡ መካኖ ።\n16  ወሣህሉሰ ፡ ለእግዚአብሔር ፡ እምዓለም ፡ ወእስከ ፡ ለዓለም ፡ ዲበ ፡ እለ ፡ ይፈርህዎ ፤\n17  ወጽድቁኒ ፡ ዲበ ፡ ትውልደ ፡ ትውልድ ።\nለእለ ፡ የዐቅቡ ፡ ሕጎ ፤\n18  ወይዜከሩ ፡ ትእዛዞ ፡ ከመ ፡ ይግበሩ ።\n19  እግዚአብሔር ፡ አስተዳለወ ፡ መንበሮ ፡ በሰማያት ፤\nወኵሎ ፡ ይኴንን ፡ በመንግሥቱ ።\n20  ባርክዎ ፡ ለእግዚአብሔር ፡ ኵልክሙ ፡ መላእክቲሁ ፤\nጽኑዓን ፡ ወኀያላን ፡ እለ ፡ ትገብሩ ፡ ቃሎ ፡\nወእለ ፡ ትሰምዑ ፡ ቃለ ፡ ነገሩ ።\n21  ባርክዎ ፡ ለእግዚአብሔር ፡ ኵሉ ፡ ኀይሉ ፤\nላእካኑ ፡ እለ ፡ ይገብሩ ፡ ፈቃዶ ።\n22  ባርክዎ ፡ ለእግዚአብሔር ፡ ኵሉ ፡ ተግባሩ ፤\nውስተ ፡ ኵሉ ፡ በሐውርተ ፡ መለኮቱ ፤\nትባርኮ ፡ ነፍስየ ፡ ለእግዚአብሔር ።"
  },
  {
    "page": 103,
    "content": "1  ትባርኮ ፡ ነፍስየ ፡ ለእግዚአብሔር ።\nእግዚኦ ፡ አምላኪየ ፡ ጥቀ ፡ ዐበይከ ፡ ፈድፋደ ፤\n2  አሚነ ፡ ወዕበየ ፡ ስብሐት ፡ ለበስከ ።\nወለበስከ ፡ ብርሃነ ፡ ከመ ፡ ልብስ ፤\n3  ወረበብኮ ፡ ለሰማይ ፡ ከመ ፡ ሠቅ ።\n4  ዘይጠፍር ፡ በማይ ፡ ጽርሖ ፡ ወረሰየ ፡ ደመና ፡ መከየዶ ፤\nዘየሐውር ፡ በክነፈ ፡ ነፋስ ።\n5  ዘይሬስዮሙ ፡ ለመላእክቲሁ ፡ መንፈሰ ፤\nወለእለ ፡ ይትለአክዎ ፡ ነደ ፡ እሳት ።\n6  ሳረራ ፡ ለምድር ፡ ወአጽንዓ ፤\nከመ ፡ ኢታንቀልቅል ፡ ለዓለመ ፡ ዓለም ።\n7  ወቀላይኒ ፡ ከመ ፡ ልብስ ፡ ዐጽፋ ፤\nውስተ ፡ አድባር ፡ ይቀውሙ ፡ ማያት ።\n8  ወእምተግሣጽከ ፡ ይጐዩ ፤\nወእምድምፀ ፡ ነጐድጓድከ ፡ ይደነግፁ ።\n9  የዐርጉ ፡ አድባረ ፡ ወይወርዱ ፡ ገዳመ ፤\nውስተ ፡ ብሔር ፡ ኀበ ፡ ሳረርኮሙ ።\n10  ወሠራዕኮሙ ፡ ወሰኖሙ ፡ እምኀበ ፡ ኢየኀልፉ ፤\nከመ ፡ ኢይትመየጡ ፡ ወኢይክድንዋ ፡ ለምድር ።\n11  ዘይፌኑ ፡ አንቅዕተ ፡ ውስተ ፡ ቈላት ፤\nማእከለ ፡ አድባር ፡ የኀልፉ ፡ ማየት ።\n12  ወያሰትዩ ፡ ለኵሉ ፡ አርዌ ፡ ገዳም ፤\nወይትወክፉ ፡ ሐለስትዮታት ፡ ለጽምኦሙ ።\n13  ወያጸሉ ፡ ህየ ፡ አዕዋፈ ፡ ሰማይ ፤\nወይነቅዉ ፡ በማእከለ ፡ ጾላዓት ።\n14  ዘይሰቅዮሙ ፡ ለአድባር ፡ እምውሳጥያቲሆሙ ፤\nእምፍሬ ፡ ተግባርከ ፡ ትጸግብ ፡ ምድር ።\n15  ዘያበቍል ፡ ሣዕረ ፡ ለእንስሳ ፡\nወኀመልማለ ፡ ለቅኔ ፡ እጓለ ፡ እመሕያው ፤\n16  ከመ ፡ ያውፅእ ፡ እክለ ፡ እምድር ።\nወወይን ፡ ያስተፌሥሕ ፡ ልበ ፡ ሰብእ ፡\n17  ወቅብእ ፡ ለአብርሆ ፡ ገጽ ፤\nወእክል ፡ ያጸንዕ ፡ ኀይለ ፡ ሰብእ ።\n18  ወይጸግቡ ፡ ዕፀወ ፡ ገዳም ፤ አርዘ ፡ ሊባኖስ ፡ ዘተከልከ ።\nወበህየ ፡ ይትዋለዳ ፡ አዕዋፍ ፤\n19  ወይትጋወሮን ፡ ቤተ ፡ ሄርድያኖስ ።\nአድባር ፡ ነዋኃት ፡ ለሀየላት ።\nወጾላዓት ፡ ምጕያዮን ፡ ለግሔያት ።\n20  ወገበርከ ፡ ወርኀ ፡ በዕድሜሁ ፤\nፀሐይኒ ፡ አእመረ ፡ ምዕራቢሁ ።\n21  ታመጽእ ፡ ጽልመተ ፡ ወይከውን ፡ ሌሊተ ፤\nወይወፅኡ ፡ ቦቱ ፡ ኵሉ ፡ አርዌ ፡ ገዳም ።\n22  እጕለ ፡ አናብስት ፡ ይጥሕሩ ፡ ወይመስጡ ፤\nወይስእሉ ፡ ኀበ ፡ እግዚአብሔር ፡ ሲሳዮሙ ።\n23  ወእምከመ ፡ ሠረቀ ፡ ፀሐይ ፡ የአትዉ ፤\nወይውዕሉ ፡ ውስተ ፡ ግበቢሆሙ ።\n24  ወይወፍር ፡ ሰብእ ፡ ውስተ ፡ ተግባሩ ፤\nወይውዕል ፡ ወይትቀነይ ፡ እስከ ፡ ይመሲ ።\n25  ጥቀ ፡ ዐቢይ ፡ ግብርከ ፡ እግዚኦ ፡\nወኵሎ ፡ በጥበብ ፡ ገበርከ ፤\nመልአ ፡ ምድር ፡ ዘፈጠርከ ።\n26  ዛቲ ፡ ባሕር ፡ ዐባይ ፡ ወረሓብ ፤\nህየ ፡ ዘይትሐወስ ፡ ዘአልቦ ፡ ኈልቁ ፡\n27  እንስሳ ፡ ዐበይተ ፡ ምስለ ፡ ደቃቅ ።\nህየ ፡ ይሐውራ ፡ አሕማር ፤\n28  ከይሲ ፡ ዘፈጠርከ ፡ ይሳለቅ ፡ ላዕሌሆሙ ።\nወኵሉ ፡ ይሴፎ ፡ ኀቤከ ፤\nአንተ ፡ ትሁቦሙ ፡ ሲሳዮሙ ፡ በበጊዜሁ ።\n29  ወእምከመ ፡ ወሀብኮሙ ፡ ያስተጋብኡ ፤\nወፈቲሕከ ፡ እዴከ ፡ ታጸግብ ፡ ለኵሉ ፡ እምሕረትከ ።\n30  ወእመሰ ፡ ሜጥከ ፡ ገጸከ ፡ ይደነግፁ ፤\nታወፅእ ፡ መንፈሶሙ ፡ ወየኀልቁ ፡\nወይገብኡ ፡ ውስተ ፡ መሬቶሙ ።\n31  ወትፌኑ ፡ መንፈሰከ ፡ ወይትፈጠሩ ፤\nወትሔድስ ፡ ገጻ ፡ ለምድር ።\n32  ለይኩን ፡ ስብሐቲሁ ፡ ለእግዚአብሔር ፡ ለዓለም ፤\nይትፌሣሕ ፡ እግዚአብሔር ፡ በተግባሩ ።\n33  ዘይኔጽራ ፡ ለምድር ፡ ወይሬስያ ፡ ከመ ፡ ትርዐድ ፤\nዘይገሶሙ ፡ ለአድባር ፡ ወይጠይሱ ።\n34  እሴብሖ ፡ ለእግዚአብሔር ፡ በሕይወትየ ፤\nወእዜምር ፡ ለአምላኪየ ፡ በአምጣነ ፡ ሀሎኩ ።\n35  ወኣሠምሮ ፡ በቃልየ ፤\nወአንሰ ፡ እትፌሣሕ ፡ በእግዚአብሔር ።\n36  ወየኀልቁ ፡ ኃጥኣን ፡ እምድር ፡\nወአማፅያንሂ ፡ ኢይሄልዉ ፡ እንከ ፤\nትባርኮ ፡ ነፍስየ ፡ ለእግዚአብሔር ።"
  },
  {
    "page": 104,
    "content": "1  ግነዩ ፡ ለእግዚአብሔር ፡ ወጸውዑ ፡ ስሞ ፤\nወንግርዎሙ ፡ ለአሕዛብ ፡ ምግባሮ ።\n2  ሰብሕዎ ፡ ወዘምሩ ፡ ሎቱ ፤ ወንግሩ ፡ ኵሎ ፡ መንክሮ ።\nወትከብሩ ፡ በስሙ ፡ ቅዱስ ፤\n3  ለይትፌሣሕ ፡ ልብ ፡ ዘየኀሦ ፡ ለእግዚአብሔር ።\nኅሥዎ ፡ ለእግዚአብሔር ፡ ወትጸንዑ ፤\nወኅሡ ፡ ገጾ ፡ በኵሉ ፡ ጊዜ ።\n4  ወተዘከሩ ፡ መንክሮ ፡ ዘገብረ ፤\nተኣምሪሁ ፡ ወኵነኔ ፡ አፉሁ ።\n5  ዘርዐ ፡ አብርሃም ፡ አግብርቲሁ ፤\nወደቂቀ ፡ ያዕቆብ ፡ ኅሩያኒሁ ።\n6  ውእቱ ፡ እግዚአብሔር ፡ አምላክነ ፤\nውስተ ፡ ኵሉ ፡ ምድር ፡ ኵነኔሁ ።\n7  ወተዘከረ ፡ ሥርዐቶ ፡ ዘለዓለም ፤\nቃሎ ፡ ዘአዘዘ ፡ ለዐሠርቱ ፡ ምእት ፡ ትውልድ ።\n8  ዘሠርዐ ፡ ለአብርሃም ፤ ወመሐለ ፡ ለይስሐቅ ።\n9  ወአቀመ ፡ ስምዐ ፡ ለያዕቆብ ፤\nወለእስራኤል ፡ ኪዳኖ ፡ ዘለዓለም ።\n10  ወይቤሎ ፤ ለከ ፡ እሁበከ ፡ ምድረ ፡ ከናዐን ፤\nትኩንክሙ ፡ ሐብለ ፡ ርስትክሙ ።\n11  እንዘ ፡ ውኁዳን ፡ ጥቀ ፡ እሙንቱ ፤ ወፈላስያን ፡ ውስቴታ ።\n12  ወኀለፉ ፡ እምሕዝብ ፡ ውስተ ፡ ሕዝብ ፤\nወእምነገሥት ፡ ውስተ ፡ ካልእ ፡ ሕዝብ ።\n13  ወኢኀደገ ፡ ይስሐጦሙ ፡ ሰብእ ፤\nወገሠጸ ፡ ነገሥተ ፡ በእንቲአሆሙ ።\n14  ኢትግስሱ ፡ መሲሓንየ ፤\nወኢታሕሥሙ ፡ ዲበ ፡ ነቢያትየ ።\n15  ወአምጽአ ፡ ረኃበ ፡ ለብሔር ፤\nወአጥፍአ ፡ ኵሎ ፡ ኀይለ ፡ እክል ።\n16  ፈነወ ፡ ብእሴ ፡ ቅድሜሆሙ ፤\nወተሰይጠ ፡ ዮሴፍ ፡ ወኮነ ፡ ገብረ ።\n17  ወሐማ ፡ እገሪሁ ፡ በመዋቅሕት ፤\nወአምሰጠት ፡ ነፍሱ ፡ እምኀጺን ።\nዘእንበለ ፡ ይብጻሕ ፡ ቃሉ ፤\n18  ቃለ ፡ እግዚአብሔር ፡ እመከሮ ።\nወፈነወ ፡ ንጉሥ ፡ ወፈትሖ ፤\nወሤሞ ፡ መልአከ ፡ አሕዛብ ።\n19  ወረሰዮ ፡ እግዚአ ፡ ለቤቱ ፤\nወአኰነኖ ፡ ላዕለ ፡ ኵሉ ፡ ጥሪቱ ።\n20  ከመ ፡ ይገሥጾሙ ፡ ለመላእክቲሁ ፡ ከማሁ ፤\nወከመ ፡ ያጥብቦሙ ፡ ለሊቃውንቲሁ ፡ ከማሁ ።\n21  ወቦአ ፡ እስራኤል ፡ ብሔረ ፡ ግብጽ ፤\nወያዕቆብኒ ፡ ኀደረ ፡ ምድረ ፡ ካም ።\n22  ወአብዝኆሙ ፡ ለሕዝቡ ፡ ፈድፋደ ፤\nወአጽንዖሙ ፡ እምፀሮሙ ።\n23  ወሜጠ ፡ ልቦሙ ፡ ከመ ፡ ይጽልኡ ፡ ሕዝቦ ፤\nወከመ ፡ ይሐብልይዎሙ ፡ ለአግብርቲሁ ።\n24  ወፈነወ ፡ ሙሴሃ ፡ ገብሮ ፤ ወአሮንሃ ፡ ኅሩዮ ።\n25  ወሤመ ፡ ቃለ ፡ ትእምርት ፡ ላዕሌሆሙ ፤\nወመንክሮሂ ፡ በምድረ ፡ ካም ።\n26  ወፈነወ ፡ ጽልመተ ፡ ወአጽለሞሙ ፤\nወአምረርዎ ፡ ለቃሉ ።\n27  ወረሰየ ፡ ማዮሙ ፡ ደመ ፤ ወቀተለ ፡ ዐሣቲሆሙ ።\n28  ወአውፅአት ፡ ምድሮሙ ፡ ቈርነነዓተ ፤\nውስተ ፡ አብያተ ፡ ነገሥቶሙ ።\n29  ይቤ ፡ ወመጽአ ፡ አኮት ፤ ወትንንያ ፡ ውስተ ፡ ኵሉ ፡ ምድሮሙ ።\n30  ወረሰየ ፡ ዝናሞሙ ፡ በረደ ፤\nወነደ ፡ እሳት ፡ ውስተ ፡ ምድሮሙ ።\n31  ወቀተለ ፡ ወይኖሙ ፡ ወበለሶሙ ፤\nወቀጥቀጠ ፡ ኵሎ ፡ ዕፀወ ፡ ብሔሮሙ ።\n32  ይቤ ፡ ወመጽአ ፡ አንበጣ ፤\nወደጎብያ ፡ ዘአልቦ ፡ ኈልቈ ።\n33  [ወበልዐ ፡ ኵሎ ፡ ሣዕረ ፡ ብሔሮሙ ፤]\nወበልዐ ፡ ኵሎ ፡ ፍሬ ፡ ምድሮሙ ።\n34  ወቀተለ ፡ ኵሎ ፡ በኵረ ፡ ብሔሮሙ ፤\nወቀዳሜ ፡ ኵሉ ፡ ተግባሮሙ ።\n35  ወአውፅኦሙ ፡ በወርቅ ፡ ወበብሩር ፤\nወአልቦ ፡ ደዌ ፡ ውስተ ፡ ሕዝቦሙ ።\n36  ወተፈሥሑ ፡ ግብጽ ፡ በፀአቶሙ ፤\nእስመ ፡ ፈርሀዎሙ ።\n37  ወአንጦልዐ ፡ ደመና ፡ ወሰወሮሙ ፤\nወእሳትኒ ፡ ከመ ፡ ያብርህ ፡ ሎሙ ፡ በሌሊት ።\n38  ወሰአሉ ፡ ወመጽአ ፡ ፍርፍርት ፤\nወአጽገቦሙ ፡ ኅብስተ ፡ ሰማይ ።\n39  ወአንቅዐ ፡ ኰኵሐ ፡ ወአውሐዘ ፡ ማየ ፤\nወሖሩ ፡ አፍላግ ፡ ውስተ ፡ በድው ።\n40  እስመ ፡ ተዘከረ ፡ ቃሎ ፡ ቅዱሰ ፤\nዘኀበ ፡ አብርሃም ፡ ገብሩ ።\n41  ወአውፅኦሙ ፡ ለሕዝብ ፡ በትፍሥሕት ፤\nወለኅሩያኒሁ ፡ በሐሤት ።\n42  ወወሀቦሙ ፡ በሐውርተ ፡ አሕዛብ ፤\nወወረሱ ፡ ጻማ ፡ ባዕድ ።\n43  ከመ ፡ ይዕቀቡ ፡ ሕጎ ፤ ወይኅሥሡ ፡ ሥርዐቶ ።"
  },
  {
    "page": 105,
    "content": "1  ግኔዩ ፡ ለእግዚአብሔር ፡ እስመ ፡ ኄር ፤\nእስመ ፡ ለዓለም ፡ ምሕረቱ ።\n2  መኑ ፡ ይነግር ፡ ኀይለ ፡ እግዚአብሔር ፤\nወይገብር ፡ ከመ ፡ ይስማዕ ፡ ኵሎ ፡ ስብሐቲሁ ።\n3  ብፁዓን ፡ እለ ፡ የዐቅቡ ፡ ፍትሐ ፤\nወይገብሩ ፡ ጽድቀ ፡ በኵሉ ፡ ጊዜ ።\n4  ተዘከረነ ፡ እግዚኦ ፡ ብሣህልከ ፡ ሕዝበከ ፤\nወተሣሀለነ ፡ በአድኅኖትከ ።\n5  ከመ ፡ ንርአይ ፡ ሠናይቶሙ ፡ ለኅሩያኒከ ፤\nወከመ ፡ ንትፈሣሕ ፡ በፍሥሓ ፡ ሕዝብከ ፤\nወከመ ፡ ንክበር ፡ ምስለ ፡ ርስትከ ።\n6  አበስነ ፡ ምስለ ፡ አበዊነ ፤ ዐመፅነ ፡ ወጌገይነ ።\n7  ወአበዊነሂ ፡ በብሔረ ፡ ግብጽ ፡ ኢያእመሩ ፡ መንክረከ ፤\nወኢተዘከሩ ፡ ብዝኀ ፡ ምሕረትከ ፤\n8  ወአምረሩከ ፡ አመ ፡ የዐርጉ ፡ ባሕረ ፡ ኤርትራ ።\n9  ወአድኀኖሙ ፡ በእንተ ፡ ስሙ ፤\nከመ ፡ ያርእዮሙ ፡ ኀይሎ ።\n10  ወገሠጻ ፡ ለባሕረ ፡ ኤርትራ ፡ ወየብሰት ፤\nወመርሖሙ ፡ በቀላይ ፡ ከመ ፡ ዘበገዳም ።\n11  ወአድኀኖሙ ፡ እምእደ ፡ ጸላእቶሙ ፤\nወአንገፎሙ ፡ እምእደ ፡ ፀሮሙ ።\n12  ወደፈኖሙ ፡ ማይ ፡ ለእለ ፡ ሮድዎሙ ፤\nወኢተርፈ ፡ አሐዱ ፡ እምውስቴቶሙ ።\n13  ወተአመኑ ፡ በቃሉ ፤\nወሰብሕዎ ፡ በስብሐቲሁ ።\n14  ወአፍጠኑ ፡ ረሲዐ ፡ ምግባሩ ፤\nወኢተዐገሡ ፡ በምክሩ ።\n15  ወፈተዉ ፡ ፍትወተ ፡ በገዳም ፤\nወአምረርዎ ፡ ለእግዚአብሔር ፡ በበድው ።\n16  ወወሀቦሙ ፡ ዘሰአሉ ፤ ወገነወ ፡ ጽጋበ ፡ ለነፍሶሙ ።\n17  ወአምዕዕዎ ፡ ለሙሴ ፡ በትዕይንት ፤\nወለአሮን ፡ ቅዱሰ ፡ እግዚአብሔር ።\n18  ወአብቀወት ፡ ምድር ፡ ወውኅጠቶ ፡ ለዳታን ፤\nወደፈነቶሙ ፡ ለተዓይነ ፡ አቤሮን ።\n19  ወነደ ፡ እሳት ፡ ውስተ ፡ ተዓይንቲሆሙ ፤\nወአውዐዮሙ ፡ ነበልባል ፡ ለኃጥኣን ።\n20  ወገብሩ ፡ ላህመ ፡ በኮሬብ ፤ ወሰገዱ ፡ ለግልፎ ።\n21  ወወለጡ ፡ ክብሮሙ ፤\nበአምሳለ ፡ ላህም ፡ ዘይትረዐይ ፡ ሣዕረ ።\n22  ወረስዕዎ ፡ ለእግዚአብሔር ፡ ዘአድኅኖሙ ፤\nዘገብረ ፡ ዐቢያተ ፡ በግብጽ ።\nወመንክረ ፡ በምድረ ፡ ካም ፤ ወግሩመ ፡ በባሕረ ፡ ኤርትራ ።\n23  ወይቤ ፡ ከመ ፡ ይሠርዎሙ ፤\nሶበ ፡ አኮ ፡ ሙሴ ፡ ኅሩዮ ፡ ቆመ ፡ ቅድሜሁ ፡ አመ ፡ ብድብድ ፡\n24  ከመ ፡ ይሚጥ ፡ መቅሠፍተ ፡ መዐቱ ፡ ወከመ ፡ ኢይሠርዎሙ ።\nወመነኑ ፡ ምድረ ፡ መፍትወ ፤\n25  ወኢተአመኑ ፡ በቃሉ ።\nወአንጐርጐሩ ፡ በውስተ ፡ ተዓይኒሆሙ ፤\nወኢሰምዑ ፡ ቃለ ፡ እግዚአብሔር ።\n26  ወአንሥአ ፡ እዴሁ ፡ ላዕሌሆሙ ፤\nከመ ፡ ይንፅኆሙ ፡ በገዳም ።\n27  ወከመ ፡ ይንፃኅ ፡ ዘርዖሙ ፡ ውስተ ፡ አሕዛብ ፤\nወከመ ፡ ይዝርዎሙ ፡ ውስተ ፡ በሓውርት ።\n28  ወተፈጸሙ ፡ በብዔል ፡ ፌጎር ፤\nወበልዑ ፡ መሥዋዕተ ፡ ምዉተ ።\n29  ወወሐክዎ ፡ በምግባሪሆሙ ፤\nወበዝኀ ፡ ብድብድ ፡ ላዕሌሆሙ ።\n30  ወተንሥአ ፡ ፊንሐስ ፡ ወአድኀኖሙ ፤\nወኀደገ ፡ ብድብድ ።\n31  ወተኈለቀ ፡ ጽድቅ ፤\nልትውልደ ፡ ትውልድ ፡ ወእስከ ፡ ለዓለም ።\n32  ወአምዕዕዎ ፡ በኀበ ፡ ማየ ፡ ቅሥት ፤\nወሐመ ፡ ሙሴ ፡ በእንቲአሆሙ ።\nእስመ ፡ አምረርዋ ፡ ለነፍሱ ፤\n33  ወአዘዘ ፡ በከናፍሪሁ ።\nወኢሠረዉ ፡ አሕዛበ ፡ ዘይቤሎሙ ፡ እግዚአብሔር ።\n34  ወተደመሩ ፡ ምስለ ፡ አሕዛብ ፤ ወተመሀሩ ፡ ምግባሮሙ ።\nወተቀንዩ ፡ ለግልፎሆሙ ፤ ወኮኖሙ ፡ ጌጋየ ።\n35  ወዘብሑ ፡ ደቂቆሙ ፡ ወአዋልዲሆሙ ፡ ለአጋንንት ።\n36  ወከዐዉ ፡ ደመ ፡ ንጹሐ ፡\nደመ ፡ ደቂቆሙ ፡ ወአዋልዲሆሙ ፤\nወሦዑ ፡ ለግልፎ ፡ ከናዐን ፤\n37  ወተቀትለት ፡ ምድር ፡ በደም ።\nወረኵሰት ፡ ምድር ፡ በምግባሪሆሙ ፤\nወዘመዉ ፡ በጣዖቶሙ ።\n38  ወተምዕዐ ፡ እግዚአብሔር ፡ መዐተ ፡ ላዕለ ፡ ሕዝቡ ፤\nወአስቆረሮሙ ፡ ለርስቱ ።\n39  ወአግብኦሙ ፡ ውስተ ፡ እደ ፡ ፀሮሙ ፤\nወቀነይዎሙ ፡ ጸላእቶሙ ።\n40  ወአሕመምዎሙ ፡ ፀሮሙ ፤\nወኀስሩ ፡ በታሕተ ፡ እደዊሆሙ ።\nወዘልፈ ፡ ያድኅኖሙ ፤\n41  ወእሙንቱሰ ፡ አምረርዎ ፡ በምክሮሙ ፡\nወሐሙ ፡ በኀጢአቶሙ ።\n42  ወርእዮሙ ፡ ከመ ፡ ተመንደቡ ፤\nወሰምዖሙ ፡ ጸሎቶሙ ።\n43  ወተዘከረ ፡ ኪዳኖ ፤\nወነስሐ ፡ በከመ ፡ ብዙኀ ፡ ምሕረቱ ።\n44  ወወሀቦሙ ፡ ሣህሎ ፤\nበቅድመ ፡ ኵሎሙ ፡ እለ ፡ ፀወውዎሙ ።\n45  አድኅነነ ፡ እግዚኦ ፡ አምላክነ ፡\nወአስተጋብአነ ፡ እምአሕዛብ ፤\n46  ከመ ፡ ንግበይ ፡ ለስምከ ፡ ቅዱስ ፡\nወከመ ፡ ንትመካሕ ፡ በስብሐቲከ ።\n47  ይትባረክ ፡ እግዚአብሔር ፡ አምላከ ፡ እስራኤል ፤\nእምቅድመ ፡ ዓለም ፡ ወእስከ ፡ ለዓለም ፤\nወይበል ፡ ኵሉ ፡ ሕዝብ ፡ ለይኩን ፡ ለይኩን ።"
  },
  {
    "page": 106,
    "content": "1  ግነዩ ፡ ለእግዚአብሔር ፡ እስመ ፡ ኄር ፤\nእስመ ፡ ለዓለም ፡ ምሕረቱ ።\n2  ለይበሉ ፡ እለ ፡ አድኀኖሙ ፡ እግዚአብሔር ፤\nእለ ፡ አድኀኖሙ ፡ እምእደ ፡ ፀሮሙ ።\nወአስተጋብኦሙ ፡ እምበሓውርት ፤\n3  እምጽባሕ ፡ ወእምዐረብ ፡ ወመስዕ ፡ ወባሕር ።\n4  ወሳኰዩ ፡ ውስተ ፡ በድው ፡ ዘአልቦ ፡ ማየ ፤\nወኢረከቡ ፡ ፍኖተ ፡ ሀገረ ፡ ብሔሮሙ ።\n5  ጸምኡ ፡ ወርኅቡ ፤ ወኀልቀት ፡ ነፍሶሙ ፡ በላዕሌሆሙ ።\n6  ወዐውየዉ ፡ ኀበ ፡ እግዚአብሔር ፡ ሶበ ፡ ተመንደቡ ፤\nወአድኀኖሙ ፡ እምንዳቤሆሙ ።\n7  ወመርሖሙ ፡ ፍኖተ ፡ ርቱዐ ፤\nከመ ፡ ይሖሩ ፡ ፍኖተ ፡ ሀገሮሙ ።\n8  ንግሩ ፡ ለእግዚአብሔር ፡ ምሕረቶ ፤\nወመንክሮሂ ፡ ለእጓለ ፡ እመሕያው ።\n9  እስመ ፡ አጽገበ ፡ ነፍሰ ፡ ርኅብተ ፤\nወመልአ ፡ ነፍሰ ፡ ዕራቃ ፡ በረከተ ።\n10  ለእለ ፡ ይነብሩ ፡ ውስተ ፡ ጽልመት ፡ ወጽላሎተ ፡ ሞት ፤\nወመቁሓን ፡ በንዴት ፡ ወበኀጺን ።\n11  እስመ ፡ አምረሩ ፡ ቃለ ፡ እግዚአብሔር ፤\nወአምዕዑ ፡ ምክረ ፡ ልዑል ።\n12  ወሰርሐ ፡ በሕማም ፡ ልቦሙ ፤\nደወዩ ፡ ወኀጥኡ ፡ ዘይቀብሮሙ ።\n13  ወዐውየዉ ፡ ኀበ ፡ እግዚአብሔር ፡ ሶበ ፡ ተመንደቡ ፤\nወአድኀኖሙ ፡ እምንዳቤሆሙ ።\n14  ወአውፅኦሙ ፡ እምጽልመት ፡ ወጽላሎተ ፡ ሞት ፤\nወሰበረ ፡ መዋቅሕቲሆሙ ።\n15  ንግሩ ፡ ለእግዚአብሔር ፡ ምሕረቶ ፤\nወመንክሮሂ ፡ ለእጓለ ፡ እመሕያው ።\n16  እስመ ፡ ሰበረ ፡ ኆኃተ ፡ ብርት ፤\nወቀጥቀጠ ፡ መናስግተ ፡ ኀጺን ።\n17  ወተወክፎሙ ፡ እምፍኖተ ፡ ጌጋዮሙ ፤\nእስመ ፡ ሐሙ ፡ በኃጢአቶሙ ።\n18  ወኵሎ ፡ መብልዐ ፡ አስቆረረት ፡ ነፍሶሙ ፤\nወቀርቡ ፡ ኀበ ፡ አናቅጸ ፡ ሞት ።\n19  ወዐውየዉ ፡ ኀበ ፡ እግዚአብሔር ፡ ሶበ ፡ ተመንደቡ ፤\nወአድኀኖሙ ፡ እምንዳቤሆሙ ።\n20  ወፈነወ ፡ ቃሎ ፡ ወአሕየዎሙ ፤\nወአድኀኖሙ ፡ እሞቶሙ ።\n21  ንግሩ ፡ ለእግዚአብሔር ፡ ምሕረቶ ፤\nወመንክሮሂ ፡ ለእጓለ ፡ እመሕያው ።\n22  ወይሡዑ ፡ ሎቱ ፡ መሥዋዕተ ፡ ስብሐት ፤\nወይንግሩ ፡ ግብሮ ፡ በትፍሥሕት ።\n23  እለ ፡ ይወርዱ ፡ ውስተ ፡ ባሕር ፡ በአሕማር ፤\nወይትጌበሩ ፡ ተግባሮሙ ፡ ውስተ ፡ ማይ ፡ ብዙኅ ።\n24  እሙንቱሰ ፡ ያአምሩ ፡ ግብረ ፡ እግዚአብሔር ፤\nወመንክሮሂ ፡ በውስተ ፡ ልጐት ።\n25  ይቤ ፡ ወመጽአ ፡ መንፈሰ ፡ ዐውሎ ፤\nወተለዐለ ፡ ማዕበል ።\n26  የዐርጉ ፡ እስከ ፡ ሰማይ ፡ ወይወርዱ ፡ እስከ ፡ ቀላይ ፤\nወተመስወት ፡ ነፍሶሙ ፡ በሕማም ።\n27  ደንገፁ ፡ ወተሀውኩ ፡ ከመ ፡ ስኩር ፤\nወተሰጥመ ፡ ኵሉ ፡ ጥበቦሙ ።\n28  ወዐውየዉ ፡ ኀበ ፡ እግዚአብሔር ፡ ሶበ ፡ ተመንደቡ ፤\nወአድኀኖሙ ፡ እምንዳቤሆሙ ።\n29  ወአጥፍኦ ፡ ለዐውሎ ፡ ወአርመመ ፡ ባሕር ፤\nወአርመመ ፡ ማዕበል ።\n30  ወተፈሥሑ ፡ እስመ ፡ አዕረፉ ፤\nወመርሖሙ ፡ ውስተ ፡ መርሶ ፡ ኀበ ፡ ፈቀዱ ።\n31  ንግሩ ፡ ለእግዚአብሔር ፡ ምሕረቶ ፤\nወመንክሮሂ ፡ ለእጓለ ፡ እመሕያው ።\n32  ወያዐብይዎ ፡ በማኅበረ ፡ አሕዛብ ፤\nወይሴብሕዎ ፡ በመንበረ ፡ ሊቃውንት ።\n33  ወረሰዮሙ ፡ ለአፍላግ ፡ በድወ ፤\nወረሰየ ፡ ምጽማአ ፡ ሙሓዘ ፡ ማይ ።\n34  ወረሰየ ፡ ጼወ ፡ ለምድር ፡ እንተ ፡ ትፈሪ ፤\nበእከዮሙ ፡ ለእለ ፡ ይነብርዋ ።\n35  ወረሰዩ ፡ ለበድው ፡ ሙሓዘ ፡ ማይ ፤\nወለምድረ ፡ በድው ፡ ቀላያተ ፡ ማያት ።\n36  ወአንበረ ፡ ህየ ፡ ርኁባነ ፤\nወሐነጹ ፡ አህጉረ ፡ ኀበ ፡ ይነብርዋ ።\n37  ወዘርዑ ፡ ገራውሀ ፡ ወተከሉ ፡ ወይነ ፤\nወገብሩ ፡ ማእረረ ፡ እክል ።\n38  ወባረኮሙ ፡ ወበዝኁ ፡ ፈድፋደ ፤\nወኢያውኀደ ፡ ሎሙ ፡ እንስሳሆሙ ።\n39  ወደወዩ ፡ ወውኅዱ ፤ በሕማም ፡ እኩይ ፡ ወበጻዕር ።\n40  ወተክዕወ ፡ ኀሳር ፡ ዲበ ፡ መላእክት ፤\nወአስሐቶሙ ፡ ውስተ ፡ በድው ፡ ዘኢኮነ ፡ ፍኖተ ።\n41  ወረድኦ ፡ ለነዳይ ፡ በተጽናሱ ፤\nወረሰዮ ፡ ከመ ፡ አባግዐ ፡ ብሔር ።\n42  ይርአዩ ፡ ራትዓን ፡ ወይትፌሥሑ ፤\nወትትፈፀም ፡ አፉሃ ፡ ኵላ ፡ ዐመፃ ።\n43  መኑ ፡ ጠቢብ ፡ ዘየዐቅቦ ፡ ለዝ ፤\nወያአምር ፡ ከመ ፡ መሓሪ ፡ እግዚአብሔር ።"
  },
  {
    "page": 107,
    "content": "1  ጥቡዕ ፡ ልብየ ፡ እግዚኦ ፡ ጥቡዕ ፡ ልብየ ፤\nእሴብሕ ፡ ወእዜምር ፡ ወይትነሣእ ፡ ክብርየ ።\n2  ወእትነሣእ ፡ በመዝሙር ፡ ወበመሰንቆ ፤\nወእትነሣእ ፡ በጽባሕ ።\n3  እገኒ ፡ ለከ ፡ በውስተ ፡ አሕዛብ ፡ እግዚኦ ፤\nወእዜምር ፡ ለከ ፡ በውስተ ፡ ሕዝብ ።\n4  እስመ ፡ ዐብየት ፡ እስከ ፡ ሰማያት ፡ ምሕረትከ ፤\nወእስከ ፡ ደመናት ፡ ጽድቅከ ።\n5  ተለዐለ ፡ እግዚአብሔር ፡ መልዕልተ ፡ ሰማያት ፤\nወበኵሉ ፡ ምድር ፡ ስብሐቲሁ ።\nከመ ፡ ይድኀኑ ፡ ፍቁራኒከ ፤\n6  አድኅን ፡ በየማንከ ፡ ወስምዐኒ ።\nእግዚአብሔር ፡ ነበበ ፡ በመቅደሱ ፡\n7  እትሐሠይ ፡ ወእትካፈል ፡ ሰቂማ ፤\nወእሳፈር ፡ አዕጻዳተ ፡ ቈላት ።\n8  ዚአየ ፡ ውእቱ ፡ ገላዐድ ፡ ወዚአየ ፡ ምናሴ ፡\nወኤፍሬም ፡ ስዋቀ ፡ ርእስየ ፤\n9  ወይሁዳ ፡ ንጉሥየ ።\nወሞአብ ፡ ካህን ፡ ተስፋየ ፤\n10  ዲበ ፡ ኢዶምያስ ፡ እሰፍሕ ፡ መካይድየ ፤\nሊተ ፡ ይገንዩ ፡ አሎፍሊ ።\n11  መኑ ፡ ይወስደኒ ፡ ሀገረ ፡ ጥቅም ፤\nወመኑ ፡ ይመርሐኒ ፡ እስከ ፡ ኢዶምያስ ።\n12  አኮኑ ፡ አንተ ፡ ዘገዳፍከነ ፡ እግዚኦ ፤\nወኢትወፅእ ፡ አምላክነ ፡ ምስለ ፡ ኀይልነ ።\n13  ሀበነ ፡ ረድኤተ ፡ በምብዳቤነ ፤\nወከንቱ ፡ ተአምኖ ፡ በሰብእ ።\n14  በእግዚአብሔር ፡ ንገብር ፡ ኀይለ ፤\nወወእቱ ፡ ያኀስሮሙ ፡ ለእለ ፡ ይሣቅዩነ ።"
  },
  {
    "page": 108,
    "content": "1  እግዚኦ ፡ ኢትጸመመኒ ፡ ስእለትየ ።\nእስመ ፡ አፈ ፡ ዐመፃ ፡ ወአፈ ፡ ኃጥእ ፡ አብቀወ ፡ ላዕሌየ ፤\n2  ወነበቡ ፡ ላዕሌየ ፡ በልሳነ ፡ ዐመፃ ።\nወዐገቱኒ ፡ በጽልእ ፤ ወፀብኡኒ ፡ በከንቱ ።\n3  ወዘእምአፍቀሩኒ ፡ አስተዋደዩኒ ፤ ወአንሰ ፡ እጼሊ ።\n4  ገደዩኒ ፡ እኪተ ፡ ህየንተ ፡ ሠናይት ፤\nወጸልኡኒ ፡ ህየንተ ፡ ዘአፍቀርክዎሙ ።\n5  ሢም ፡ ላዕሌሁ ፡ ኃጥአ ፤ ወሰይጣን ፡ ይቁም ፡ በየማኑ ።\n6  ወሶበሂ ፡ ይትዋቀሥ ፡ ይፃእ ፡ ተመዊኦ ፤\nወጸሎቱሂ ፡ ትኩኖ ፡ ጌጋየ ።\n7  ወይኩና ፡ መዋዕሊሁ ፡ ኅዳጠ ፤\nወሢመቶሂ ፡ ይንሣእ ፡ ባዕድ ።\n8  ወይኩኑ ፡ ደቂቁ ፡ እጓለ ፡ ማውታ ፤\nወብእሲቱሂ ፡ ትኩን ፡ መበለተ ።\n9  ወይትሀውኩ ፡ ደቂቁ ፡ ወይፍልሱ ፡ ወያስተፍእሙ ፤\nወይስድድዎሙ ፡ እምአብያቲሆሙ ።\n10  ወይበርበሮ ፡ ባዕለ ፡ ዕዳ ፡ ኵሎ ፡ ንዋዮ ፤\nወይሐብልዩ ፡ ነቢር ፡ ኵሎ ፡ ተግባሮ ።\n11  ወኢይርከብ ፡ ዘይረድኦ ፤\nወኢይምሐርዎሙ ፡ ለእጓለ ፡ ማውታሁ ።\n12  ወይሠረዉ ፡ ደቂቁ ፤\nበአሕቲ ፡ ትውልድ ፡ ትደምሰስ ፡ ስሙ ።\n13  ወትዘከር ፡ ኅጢአተ ፡ አቡሁ ፡ በቅድመ ፡ እግዚአብሔር ፤\nወኢይደምሰስ ፡ ጌጋያ ፡ ለእሙ ።\n14  ወየሀሉ ፡ ቅድመ ፡ እግዚአብሔር ፡ በኵሉ ፡ ጊዜ ፤\nወይጥፋእ ፡ እምድር ፡ ዝክሩ ።\nእስመ ፡ ኢተዘከረ ፡ ይግበር ፡ ምጽዋተ ፤\n15  ወሰደደ ፡ ብእሴ ፡ ነዳየ ፡ ወምስኪነ ፡\nወጥቡዕ ፡ ልቡ ፡ ለቀቲል ።\n16  ወአብደረ ፡ መርገመ ፡ ወትመጽኦ ፤\nወአበያ ፡ ለበረከት ፡ ወትርሕቅ ፡ አምኔሁ ።\n17  ወለብሳ ፡ ለመርገም ፡ ከመ ፡ ልብስ ፤\nወቦአት ፡ ከመ ፡ ማይ ፡ ውስተ ፡ አማዑቱ ፤\nወከመ ፡ ቅብእ ፡ ውስተ ፡ አዕጽምቲሁ ።\n18  ወትኩኖ ፡ ከመ ፡ ልብስ ፡ ዘይትዐጸፍ ፤\nወከመ ፡ ቅናት ፡ ዘይቀንት ፡ ዘልፈ ።\n19  ዝግብር ፡ ለእለ ፡ ያስተዋድዩኒ ፡ ኀበ ፡ እግዚአብሔር ፤\nወለእለ ፡ ይነቡ ፡ እኩየ ፡ ላዕለ ፡ ነፍስየ ።\n20  ወአንተሰ ፡ እግዚኦ ፡ እግዚእየ ፡ ግበር ፡ ሣህለከ ፡ ላዕሌየ ፡ በእንተ ፡ ስምከ ፤\nእስመ ፡ ሠናይ ፡ ምሕረትከ ፡ አድኅነኒ ።\n21  እስመ ፡ ነዳይ ፡ ወምስኪን ፡ አነ ፤\nልብየኒ ፡ ደንገፀኒ ፡ በውስጥየ ።\n22  ወኀለቁ ፡ ከመ ፡ ጽላሎት ፡ ዘኀለፈ ፤\nወተነገፍኩ ፡ ከመ ፡ አንበጣ ።\n23  ወደክመኒ ፡ ብረክየ ፡ በጾም ፤\nወስሕከ ፡ ሥጋየ ፡ በኀጢአ ፡ ቅብእ ።\n24  ወአንሰ ፡ ተጸአልኩ ፡ በኀቤሆሙ ፤\nሶበ ፡ ይሬእዩኒ ፡ የሐውሱ ፡ ርእሶሙ ።\n25  ርድአኒ ፡ እግዚኦ ፡ አምላኪየ ፤\nወአድኅነኒ ፡ በእንተ ፡ ምሕረትከ ።\n26  ወያእምሩ ፡ ከመ ፡ እዴከ ፡ ይእቲ ፡ ዛቲ ፤\nወአንተ ፡ እግዚኦ ፡ ገበርከ ።\n27  እሙንቱሰ ፡ ይረግሙ ፡ ወአንተ ፡ ባርክ ፤\nይትኀፈሩ ፡ እለ ፡ ይትነሥኡ ፡ ላዕሌየ ፡\nወገብርከሰ ፡ ይትፌሣሕ ።\n28  ለይልበሱ ፡ ኀፍረተ ፡ እለ ፡ ያስተዋድዩኒ ፤\nወይትዐጸፍዋ ፡ ከመ ፡ ዐጽፍ ፡ ለኃጢአቶሙ ።\n29  እገኒ ፡ በአፉየ ፡ ለእግዚአብሔር ፡ ፈድፋደ ፤\nወእሴብሖ ፡ በማእከለ ፡ ብዙኃን ።\n30  እስመ ፡ ቆመ ፡ በየማነ ፡ ነዳይ ፤\nከመ ፡ ያድኅና ፡ ለነፍስየ ፡ እምእለ ፡ ሮድዋ ።"
  },
  {
    "page": 109,
    "content": "1  ይቤሎ ፡ እግዚእ ፡ ለእግዚእየ ፡ ንበር ፡ በየማንየ ፤\n2  እስከ ፡ ኣገብኦሙ ፡ ለጸላእትከ ፡ ታሕተ ፡ መከየደ ፡ እገሪከ ።\n3  በትረ ፡ ኀይል ፡ ይፈኑ ፡ ለከ ፡ እግዚአብሔር ፡ እምጽዮን ፤\nወትኴንን ፡ በማእከለ ፡ ጸላእትከ ።\n4  ምስሌከ ፡ ቀዳማዊ ፡ በዕለተ ፡ ኀይል ።\nወብርሃኖሙ ፡ ለቅዱሳን ፡\nወለድኩከ ፡ እምከርሥ ፡ እምቅድመ ፡ ኮከበ ፡ ጽባሕ ።\n5  መሐለ ፡ እግዚአብሔር ፡ ወኢይኔስሕ ፤\nአንተ ፡ ካህኑ ፡ ለዓለም ፤ በከመ ፡ ሢመቱ ፡ ለመልከ ፡ ጼዴቅ ።\n6  እግዚአብሔር ፡ በየማንከ ፤\nይቀጠቅጦሙ ፡ ለነገሥት ፡ በዕለተ ፡ መዐቱ ።\n7  ወይኴንኖሙ ፡ ለአሕዛብ ፡ ወያበዝኅ ፡ አብድንተ ፤\nወይሰብር ፡ አርእስተ ፡ ብዙኃን ፡ በዲበ ፡ ምድር ።\n8  እምውሒዝ ፡ ሰትዩ ፡ ማየ ፡ በፍኖት ፤\nወበእንተዝ ፡ ይትሌዐል ፡ ርእስ ።"
  },
  {
    "page": 110,
    "content": "1  እገኒ ፡ ለከ ፡ እግዚኦ ፡ በኵሉ ፡ ልብየ ፤\nበምክረ ፡ ራትዓን ፡ ወበማኅበር ።\n2  ዐቢይ ፡ ግብረ ፡ እግዚአብሔር ፤\nወትትኀሠሥ ፡ ውስተ ፡ ኵሉ ፡ ፈቃዱ ።\n3  አሚን ፡ ወዕበየ ፡ ስብሐት ፡ ምግባሩ ፤\nወጽድቁኒ ፡ ይነብር ፡ ለዓለም ።\n4  ተዝካረ ፡ ገብረ ፡ ለስብሐቲሁ ፤\nመሓሪ ፡ ወመስተሣህል ፡ እግዚአብሔር ።\nወወሀቦሙ ፡ ሲሳዮሙ ፡ ለእለ ፡ ይፈርህዎ ፤\n5  ወተዘከረ ፡ ኪዳኖ ፡ ዘለዓለም ።\nወአርአዮሙ ፡ ለሕዝቡ ፡ ኀይለ ፡ ምግባሩ ፤\n6  ከመ ፡ የሀቦሙ ፡ ርስተ ፡ ዘአሕዛብ ።\nግብረ ፡ እደዊሁ ፡ ጽድቅ ፡ ወርትዕ ፤\n7  ወእሙን ፡ ኵሉ ፡ ትእዛዙ ።\nወጽኑዕ ፡ ለዓለመ ፡ ዓለም ፤\nወግቡር ፡ በጽድቅ ፡ ወበርትዕ ።\n8  መድኀኒተ ፡ ፈነወ ፡ እግዚአብሔር ፡ ለሕዝቡ ፡\nወአዘዘ ፡ ሥርዐቶ ፡ ዘለዓለም ፤\n9  ቅዱስ ፡ ወግሩም ፡ ስመ ፡ ዚአሁ ።\nቀዳሚሃ ፡ ለጥበብ ፡ ፈሪሀ ፡ እግዚአብሔር ፡\n10  ወምክር ፡ ሠናይት ፡ ለኵሉ ፡ ዘይገብራ ፤\nወስብሐቲሁኒ ፡ ይነብር ፡ ለዓለም ።"
  },
  {
    "page": 111,
    "content": "1  ብፁዕ ፡ ብእሲ ፡ ዘይፈርሆ ፡ ለእግዚአብሔር ፤\nወዘይፈቅድ ፡ ትእዛዞ ፡ ፈድፋደ ።\n2  ወይከውን ፡ ጽኑዐ ፡ ዘርዑ ፡ ውስተ ፡ ምድር ፤\nትውልደ ፡ ጻድቃን ፡ ይትባረኩ ።\n3  ክብር ፡ ወብዕል ፡ ውስተ ፡ ቤቱ ፤\nወጽድቁኒ ፡ ይነብር ፡ ለዓለመ ፡ ዓለም ።\n4  ሠረቀ ፡ ብርሃን ፡ ለራትዓን ፡ በውስተ ፡ ጽልመት ፤\nመሓሪ ፡ ወመስተሣህል ፡ እግዚአብሔር ፡ ወጻድቅ ፡ አምላክነ ።\n5  ብእሲ ፡ መሓሪ ፡ መስተሣህል ፡ ወኄር ፤\nወይዔቅም ፡ ቃሎ ፡ በውስተ ፡ ፍትሕ ።\nወኢይትሀወክ ፡ ለዓለም ፤\n6  ዝክረ ፡ ጻድቅ ፡ ለዓለም ፡ ይሄሉ ።\nወኢይፈርህ ፡ እምነገር ፡ እኩይ ፤\n7  ጥቡዕ ፡ ልቡ ፡ ለተወክሎ ፡ በእግዚአብሔር ።\nጽኑዕ ፡ ልቡ ፡ ወኢይትሀወክ ፡ ለዓለም ፤\nእስከ ፡ ይሬኢ ፡ በጸላእቱ ።\n8  ዘረወ ፡ ወወሀበ ፡ ለነዳይ ፡\nወጽድቁኒ ፡ ይነብር ፡ ለዓለመ ፡ ዓለም ፤\nወይትሌዐል ፡ ቀርኑ ፡ በክብር ።\n9  ይሬኢ ፡ ኃጥእ ፡ ወይትመዓዕ ፡\nወይሐቂ ፡ ስነኒሁ ፡ ወይትመሰው ፤\nወተኀልቅ ፡ ፍትወቶሙ ፡ ለኃጥኣን ፡፡"
  },
  {
    "page": 112,
    "content": "1  ሰብሕዎ ፡ አግብርቲሁ ፡ ለእግዚአብሔር ፤\nወሰብሑ ፡ ለስመ ፡ እግዚአብሔር ።\n2  ወይኩን ፡ ብሩከ ፡ ስሙ ፡ ለእግዚአብሔር ፤\nእምይእዜ ፡ ወእስከ ፡ ለዓለም ።\n3  እምሥራቀ ፡ ፀሐይ ፡ ወእስከነ ፡ ዐርብ ፤\nይትአኰት ፡ ስሙ ፡ ለእግዚአብሔር ።\n4  ልዑል ፡ እግዚአብሔር ፡ መልዕልተ ፡ ኵሉ ፡ አሕዛብ ፤\nወውስተ ፡ ሰማያት ፡ ስብሐቲሁ ።\n5  መኑ ፡ ከመ ፡ እግዚአብሔር ፡ አምላክነ ፤\nዘይነብር ፡ ውስተ ፡ አርያም ።\nወይሬኢ ፡ ዘበታሕቱ ፤ በሰማይኒ ፡ ወበምድርኒ ።\n6  ዘያነሥኦ ፡ ለነዳይ ፡ እምድር ፤\nወያሌዕሎ ፡ እመሬት ፡ ለምስኪን ።\n7  ከመ ፡ ያንብሮ ፡ ምስለ ፡ መላእክቲሁ ፤\nወምስለ ፡ መላእክተ ፡ ሕዝቡ ።\n8  ዘያነብራ ፡ ለመካን ፡ ውስተ ፡ ቤቱ ፤\nወያስትፌሥሓ ፡ ለእመ ፡ ውሉድ ።"
  },
  {
    "page": 113,
    "content": "1  አመ ፡ ይወፅኡ ፡ እስራኤል ፡ እምግብጽ ፤\nወቤተ ፡ ያዕቆብ ፡ እምሕዝበ ፡ ፀር ።\n2  ወኮነ ፡ ይሁዳ ፡ መቅደሶ ፤ ወእስራኤልኒ ፡ ምኵናኖ ።\n3  ባሕርኒ ፡ ርእየት ፡ ወጐየት ፤ ወዮርዳኖስኒ ፡ ገብአ ፡ ድኅሬሁ ።\n4  ወአድባር ፡ አንፈርዐጹ ፡ ከመ ፡ ሐራጊት ፤\nወአውግርኒ ፡ ከመ ፡ መሓስአ ፡ አባግዕ ፤\n5  ምንተ ፡ ኮንኪ ፡ ባሕር ፡ ዘጐየይኪ ፤\nወአንተኒ ፡ ዮርዳኖስ ፡ ዘገባእከ ፡ ድኅሬከ ።\n6  ወአድባር ፡ ዘአንፈርዐጽክሙ ፡ ከመ ፡ ሐራጊት ፤\nወአውግርኒ ፡ ከመ ፡ መሓስአ ፡ አባግዕ ፤\n7  እምቅድመ ፡ ገጹ ፡ ለእግዚአብሔር ፡ አድለቅለቀት ፡ ምድር ፤\nእምቅድመ ፡ ገጹ ፡ ለአምላከ ፡ ያዕቆብ ።\n8  ዘይሬስያ ፡ ለኰኵሕ ፡ አንቅዕተ ፡ ማያት ፤\nወለእዝኅ ፡ ዐዘቃተ ፡ ማያት ።\n9  አኮ ፡ ለነ ፡ እግዚኦ ፡ አኮ ፡ ለነ ፤\nለስመ ፡ ዚአከ ፡ ሀብ ፡ ስብሐተ ፤\n10  በምሕረትከ ፡ ወበጽድቅከ ።\nከመ ፡ ኢይበሉነ ፡ አሕዛብ ፤ አይቴ ፡ ውእቱ ፡ አምላኮሙ ።\n11  አምላክነሰ ፡ ውስተ ፡ ሰማይ ፡ ላዕለ ፤\nበሰማይኒ ፡ ወበምድርኒ ፡\nኵሎ ፡ ዘፈቀደ ፡ ገብረ ፡ እግዚአብሔር ።\n12  አማልክቲሆሙ ፡ ለአሕዛብ ፡ ዘወርቅ ፡ ወብሩር ፤\nግብረ ፡ እደ ፡ እጓለ ፡ እመሕያው ።\n13  አፈ ፡ ቦሙ ፡ ወኢይነቡ ፤ ዐይነ ፡ ቦሙ ፡ ወኢይሬእዩ ።\n14  እዝነ ፡ ቦሙ ፡ ወኢይሰምዑ ፤\nአንፈ ፡ ቦሙ ፡ ወኢያጼንዉ ።\n15  እደ ፡ ቦሙ ፡ ወኢይገሱ ፤ እግረ ፡ ቦሙ ፡ ወኢየሐውሩ ፤\nወኢይነቡ ፡ በጐራዒቶሙ ።\nወአልቦሙ ፡ መንፈሰ ፡ ውስተ ፡ አፉሆሙ ።\n16  ከማሆሙ ፡ ለይኩኑ ፡ ኵሎሙ ፡ እለ ፡ ገብርዎሙ ፤\nወኵሎሙ ፡ እለ ፡ ይትዌከሉ ፡ ቦሙ ።\n17  ቤተ ፡ እስራኤል ፡ ተወከሉ ፡ በእግዚአብሔር ፤\nረዳኢሆሙ ፡ ውእቱ ፡ ወምእመኖሙ ።\n18  ቤተ ፡ አሮን ፡ ተወከሉ ፡ በእግዚአብሔር ፤\nረዳኢሆሙ ፡ ውእቱ ፡ ወምእመኖሙ ።\n19  እለ ፡ ትፈርህዎ ፡ ለእግዚአብሔር ፡ ተወከሉ ፡ በእግዚአብሔር ፤\nረዳኢሆሙ ፡ ውእቱ ፡ ወምእመኖሙ ።\n20  እግዚአብሔር ፡ ተዘከረነ ፡ ወባረከነ ፤\n21  ባርክ ፡ ቤተ ፡ እስራኤል ፤ ወባርክ ፡ ቤተ ፡ አሮን ።\n22  ባርኮሙ ፡ ለኵሎሙ ፡ እለ ፡ ይፈርህዎ ፡ ለእግዚአብሔር ፤\nለንኡሶሙ ፡ ወለዐቢዮሙ ።\n23  ይዌስክ ፡ እግዚአብሔር ፡ ላዕሌክሙ ፤\nላዕሌክሙ፡ ወላዕለ ፡ ውሉድክሙ ።\n24  ብሩካን ፡ አንትሙ ፡ ለእግዚአብሔር ፤\nዘገብረ ፡ ሰማየ ፡ ወምድረ ።\n25  ሰማየ ፡ ሰማያት ፡ ለእግዚአብሔር ፤\nወምድረሰ ፡ ወሀበ ፡ ለእጓለ ፡ እመሕያው ።\n26  ዘአኮ ፡ ምዉታን ፡ ይሴብሑከ ፡ እግዚኦ ፤\nወኢኵሎሙ ፡ እለ ፡ ይወርዱ ፡ ውስተ ፡ ሲኦል ።\n27  ንሕነ ፡ ሐያዋን ፡ ንባርኮ ፡ ለእግዚአብሔር ፤\nእምይእዜ ፡ ወእስከ ፡ ለዓለም ።"
  },
  {
    "page": 114,
    "content": "1  አፍቀርኩ ፡ እስመ ፡ ሰምዐኒ ፡ እግዚአብሔር ፡ ቃለ ፡ ስእለትየ ።\n2  ወአፅምአ ፡ እዝኖ ፡ ኀቤየ ፤\nወጸዋዕክዎ ፡ በመዋዕልየ ።\n3  አኀዘኒ ፡ ጻዕረ ፡ ሞት ፡ ወረከበኒ ፡ ሕማመ ፡ ሲኦል ፤\n4  ሕማም ፡ ወምንዳቤ ፡ ረከበኒ ።\nወጸዋዕኩ ፡ ስመ ፡ እግዚአብሔር ፤\n5  እግዚኦ ፡ ባልሓ ፡ ለነፍስየ ።\nመሓሪ ፡ እግዚአብሔር ፡ ወጻድቅ ፤\nወአምላክነሂ ፡ መስተሣህል ።\n6  የዐቅብ ፡ ሕፃናተ ፡ እግዚአብሔር ፤\nተመንደብኩሂ ፡ ወአድኀነኒ ።\n7  ግብኢ ፡ ነፍስየ ፡ ውስተ ፡ ዕረፍትኪ ፤\nእስመ ፡ እግዚአብሔር ፡ ረዳኢኪ ።\n8  እስመ ፡ አድኀና ፡ ለነፍስየ ፡ እሞት ፤\nወለአዕይንትየኒ ፡ እምአንብዕ ፡\nወለእገርየኒ ፡ እምዳኅፅ ።\n9  ከመ ፡ አሥምሮ ፡ ለእግዚአብሔር ፡ በብሔረ ፡ ሕያዋን ።"
  },
  {
    "page": 115,
    "content": "1  አመንኩ ፡ በዘነበብኩ ፤\nወአንሰ ፡ ብዙኀ ፡ ሐመምኩ ።\n2  አንሰ ፡ አቤ ፡ እምግዕዝየ ፤ ኵሉ ፡ ሰብእ ፡ ሐሳዊ ፡ ውእቱ ።\n3  ምንተኑ ፡ አዐስዮ ፡ ለእግዚአብሔር ፤ በእንተ ፡ ኵሉ ፡ ዘገብረ ፡ ሊተ ።\n4  ጽዋዐ ፡ ሕይወት ፡ እትሜጦ ፤\nወስመ ፡ እግዚአብሔር ፡ እጼውዕ ።\n5  [ወእሁብ ፡ ብፅአትየ ፡ ለእግዚአብሔር ፤ በቅድመ ፡ ኵሉ ፡ ሕዝቡ ።]\nክብር ፡ ሞቱ ፡ ለጻድቅ ፡ በቅድመ ፡ እግዚአብሔር ።\n6  እግዚኦ ፡ አነ ፡ ገብርከ ፤ ገብርከ ፡ ወልደ ፡ አመትከ ፤\n7  ወሰበርከ ፡ መዋቅሕትየ ።\nለከ ፡ እሠውዕ ፡ መሥዋዕተ ፡ ስብሓት ፤\n[ወስመ ፡ እግዚአብሔር ፡ እጼውዕ ፡]\n8  ወእሁብ ፡ ብፅአትየ ፡ ለእግዚአብሔር ፤\nበቅድመ ፡ ኵሉ ፡ ሕዝቡ ።\nበዐጸደ ፡ ቤተ ፡ እግዚአብሔር ፤ ወበማእከሌኪ ፡ ኢየሩሳሌም ።"
  },
  {
    "page": 116,
    "content": "1  ሰብሕዎ ፡ ለእግዚአብሔር ፡ ኵልክሙ ፡ አሕዛብ ፤\nወይሴብሕዎ ፡ ኵሎሙ ፡ ሕዝብ ።\n2  እስመ ፡ ጸንዐት ፡ ምሕረቱ ፡ ላዕሌነ ፤\nወጽድቁሰ ፡ ለእግዚአብሔር ፡ ይሄሉ ፡ ለዓለም ።"
  },
  {
    "page": 117,
    "content": "1  ግነዩ ፡ ለእግዚአብሔር፡ እስመ ፡ ኄር ፤\nእስመ ፡ ለዓለም ፡ ምሕረቱ ።\n2  ንግሩ ፡ ቤተ ፡ እስራኤል ፡ ከመ ፡ ኄር ፤\nከመ ፡ ለዓለም ፡ ምሕረቱ ።\n3  ንግሩ ፡ ቤተ ፡ አሮን ፡ ከመ ፡ ኄር ፤\nከመ ፡ ለዓለም ፡ ምሕረቱ ።\n4  ንግሩ ፡ ኵልክሙ ፡ እለ ፡ ትፈርህዎ፡ ለእግዚአብሔር ፡ ከመ ፡ ኄር ፤\nከመ ፡ ለዓለም ፡ ምሕረቱ ።\n5  ሶበ ፡ ተመንደብኩ ፡ ጸዋዕክዎ ፡ ለእግዚአብሔር ፤\nወሰምዐኒ ፡ ወአርሐበ ፡ ሊተ ።\n6  እግዚአብሔር ፡ ይረድአኒ ፡ ኢይፈርህ ፤\nእጓለ ፡ እመሕያው፡ ምንተ ፡ ይሬስየኒ ።\n7  እግዚአብሔር ፡ ይረድአኒ ፤ ወአነ ፡ እሬእዮሙ ፡ ለጸላእትየ ።\n8  ይኄይስ ፡ ተአምኖ ፡ በእግዚአብሔር ፤ እምተአምኖ ፡ በእጓለ ፡ እመሕያው ።\n9  ይኄይስ ፡ ተአምኖ ፡ በእግዚአብሔር ፤ እምተሰፍዎ ፡ በመላእክት ።\n10  ኵሎሙ ፡ አሕዛብ ፡ ዐገቱኒ ፤\nወበስመ ፡ እግዚአብሔር ፡ ሞአክዎሙ ።\n11  ዐጊተሰ ፡ ዐገቱኒ ፤\nወበስመ ፡ እግዚአብሔር ፡ ሞአክዎሙ ።\n12  ዐገቱኒ ፡ ከመ ፡ ንህብ ፡ መዓረ ፡\nወነዱ ፡ ከመ ፡ እሳት ፡ ውስተ ፡ አስዋክ ፤\nወበስመ ፡ እግዚአብሔር ፡ ሞአክዎሙ ።\n13  ተንተንኩ ፡ ለወዲቅ ፤ ወእግዚአብሔር ፡ አንሥአኒ ።\n14  ኀይልየኒ ፡ ወዝክርየኒ ፡ እግዚአብሔር ፤\nወውእቱ ፡ ኮነኒ ፡ መድኀንየ ።\n15  ቃለ ፡ ትፍሥሕት ፡ ውስተ ፡ አብያቲሆሙ ፡ ለጻድቃን ፤\n16  የማነ ፡ እግዚአብሔር ፡ ገብረት ፡ ኀይለ ።\nየማነ ፡ እግዚአብሔር ፡ አልዐለተኒ ፤\nየማነ ፡ እግዚአብሔር ፡ ገብረት ፡ ኀይለ ።\n17  ኢይመውት ፡ ዘእንበለ ፡ ዘአሐዩ ፤\nወእነግር ፡ ግብሮ ፡ ለእግዚአብሔር ።\n18  ገሥጾሰ ፡ ገሠጸኒ ፡ እግዚአብሔር ፤\nወለሞትሰ ፡ ባሕቱ ፡ ኢመጠወኒ ።\n19  አርኅዉ ፡ ሊተ ፡ አናቅጸ ፡ ጽድቅ ፤\nእባእ ፡ ውስቴቶን ፡ ወእግነየ ፡ ለእግዚአብሔር ።\nዝአንቀጽ ፡ እንተ ፡ እግዚአብሔር ፤\nጻድቃን ፡ ይበውኡ ፡ ውስቴታ ።\n20  እገኒ ፡ ለከ ፡ እግዚኦ ፡ እስመ ፡ ሰማዕከኒ ፤\nወኮንከኒ ፡ መድኀንየ ።\n21  እብን ፡ ዘመነንዋ ፡ ነደቅት ፤\nይእቲ ፡ ኮነት ፡ ውስተ ፡ ርእሰ ፡ ማዕዘንት ።\n22  እምኀበ ፡ እግዚአብሔር ፡ ኮነት ፡ ዛቲ ፤\nወነካር ፡ ይእቲ ፡ ለአዕይንቲነ ።\n23  ዛቲ ፡ ዕለት ፡ እንተ ፡ ገብረ ፡ እግዚአብሔር ፤\nንትፈሣሕ ፡ ወንትሐሠይ ፡ ባቲ ።\n24  ኦእግዚኦ ፡ አድኅንሶ ፤ ኦእግዚኦ ፡ ሠርሐሶ ።\nቡሩክ ፡ ዘይመጽእ ፡ በስመ ፡ እግዚአብሔር ፤\n25  በረክናክሙ ፡ እምቤተ ፡ እግዚአብሔር ።\nእግዚአብሔር ፡ እግዚእ ፡ ወአስተርአየ ፡ ለነ ፤\n26  ግበሩ ፡ በዓለ ፡ በትፍሥሕት ፡ በኀበ ፡ እለ ፡ ያስተሓምምዎ ፡\nእስከ ፡ አቅርንቲሁ ፡ ለምሥዋዕ ።\n27  አምላኪየ ፡ አንተ ፡ ወእገኒ ፡ ለከ ፤\nአምላኪየ ፡ አንተ ፡ ወኣሌዕለከ ።\n28  እገኒ ፡ ለከ ፡ እግዚኦ ፡ እስመ ፡ ሰማዕከኒ ፡\nወኮንከኒ ፡ መድኀንየ ።\n29  ግነዩ ፡ ለእግዚአብሔር፡ እስመ ፡ ኄር ፤\nእስመ ፡ ለዓለም፡ ምሕረቱ ።"
  },
  {
    "page": 118,
    "content": "1   ፩ ፤ አሌፍ ። ብፁአን ፡ እለ ፡ ንጹሓን ፡ በፍኖቶሙ ፤\nእለ ፡ ይሐውሩ ፡ በሕገ ፡ እግዚአብሔር ።\n2   ብፁዓን ፡ እለ ፡ ይኀሡ ፡ ስምዖ ፤\nወበኵሉ ፡ ልቦሙ ፡ ይኀሥዎ ።\n3   ወእለሰ ፡ ይገብሩ ፡ ዐመፃ ፤ ፍኖተ ፡ ዚአሁ ፡ ኢሖሩ ።\n4   አንተ ፡ አዘዝከ ፡ ይዕቀቡ ፡ ትእዛዘከ ፡ ፈድፋደ ።\n5   ይረትዕሰ ፡ ይርታዕ ፡ ፍኖትየ ፤\nከመ ፡ እዕቀብ ፡ ኵነኔከ ።\n6   ውእቱ ፡ ጊዜ ፡ ኢይትኀፈር ፤\nበርእየ ፡ ኵሉ ፡ ትእዛዝከ ።\n7   እገኒ ፡ ለከ ፡ እግዚኦ ፡ በልብ ፡ ርቱዕ ፤\nሶበ ፡ ተመሀርኩ ፡ ኵነኔ ፡ ጽድቅከ ።\n8   ወአዐቅብ ፡ ኵነኔከ ፤\nወኢትግድፈኒ ፡ ለዝሉፉ ።\n9   ፪ ፤ ቤት ። በምንተ ፡ ያረትዕ ፡ ወሬዛ ፡ ፍኖቶ ፤\nበዐቂበ ፡ ነቢብከ ።\n10  በኵሉ ፡ ልብየ ፡ ኀሠሥኩከ ፤\nኢታርሕቀኒ ፡ እምትእዛዝከ ።\n11  ውስተ ፡ ክብየ ፡ ኀባእኩ ፡ ነቢበከ ፤\nከመ ፡ ኢየአብስ ፡ ለከ ።\n12  ብሩክ ፡ አንተ ፡ እግዚኦ ፡ ወምህረኒ ፡ ኵነኔከ ።\n13  በከናፍርየ ፡ ነገርኩ ፡ ኵሎ ፡ ኰነኔ ፡ አፉከ ።\n14  በፍኖተ ፡ ስመዕከ ፡ ተፈሣሕኩ ፤\nከመ ፡ ዘበኵሉ ፡ ብዕል ።\n15  ወእዛዋዕ ፡ በትእዛዝከ ፤ ወአኀሥሥ ፡ ፍናዊከ ።\n16  ወኣነብብ ፡ ትእዛዛቲከ ፤ ወኢይረስዕ ፡ ቃለከ ።\n17   ፫ ፤ ጋሜል ። ዕስዮ ፡ ለገብርከ ፡ ከመ ፡ እሕዮ ፤\nወእዕቀብ ፡ ነቢበከ ።\n18  ክሥቶን ፡ ለአዕይንትየ ፡ ወእርአይ ፤\nመድምመከ ፡ እምሕግከ ።\n19  ፈላሲ ፡ አነ ፡ ውስተ ፡ ምድር ፤\nኢትኅባእ ፡ እምኔየ ፡ ትእዛዘከ ።\n20  አፍቀረት ፡ ነፍስየ ፡ ወፈተወት ፡ ኵነኔከ ፡ በኵሉ ፡ ጊዜ ።\n21  ገሠጽኮሙ ፡ ለዕቡያን ፤\nርጉማን ፡ እለ ፡ ይትገሐሡ ፡ እምትእዛዝከ ።\n22  ኣእትት ፡ እምኔየ ፡ ጽእለተ ፡ ወኀሳረ ፤\nእስመ ፡ ትእዛዘከ ፡ ኀሠሥኩ ።\n23  እስመ ፡ ነበሩ ፡ መላእክት ፡ ወኪያየ ፡ ሐመዩ ፤\nወገብርከሰ ፡ ይዛዋዕ ፡ በኵነኔከ ።\n24  እስመ ፡ ስምዕከ ፡ ተመሀርየ ፡ ውእቱ ፤\nወምክርየኒ ፡ ኵነኔ ፡ ዚአከ ።\n25   ፬ ፤ ዳሌጥ ። ጠግዐት ፡ ነፍስየ ፡ በምድር ፤\nኣሕይወኒ ፡ በከመ ፡ ነቢብከ ።\n26  ነገርኩ ፡ ፍናዊከ ፡ ወሰማዕከኒ ፤\nወምህረኒ ፡ ኵነኔከ ።\n27  ፍኖተ ፡ ጽድቅከ ፡ አለብወኒ ፤ ወእዛዋዕ ፡ በመንክርከ ።\n28  ደቀሰት ፡ ነፍስየ ፡ እምሐዘን ፤\nአጽንዐኒ ፡ በነቢብከ ።\n29  ፍኖተ ፡ ዐመፃ ፡ አርሕቅ ፡ እምኔየ ፤ ወበሕግከ ፡ ተሣሀለኒ ።\n30  ፍኖተ ፡ ጽድቅከ ፡ አብደርኩ ፤ ወኵነኔከሰ ፡ ኢረሳዕኩ ።\n31  ተለውኩ ፡ ስምዐከ ፤ እግዚኦ ፡ ኢታስተኀፍረኒ ።\n32  ፍኖተ ፡ ትእዛዝከ ፡ ሮጽኩ ፤ ሶበ ፡ አርሐብኮ ፡ ለልብየ ።\n33   ፭ ፤ ሄ ። ምህረኒ ፡ እግዚኦ ፡ ፍኖተ ፡ ጽድቅከ ፤\nወእኅሥሣ ፡ በኵሉ ፡ ጊዜ ።\n34  አለብወኒ ፡ ወእኅሥሥ ፡ ሕገከ ፤\nወእዕቀቦ ፡ በኵሉ ፡ ልብየ ።\n35  ምርሐኒ ፡ ፍኖተ ፡ ትእዛዝከ ፤ እስመ ፡ ኪያሃ ፡ ፈቀድኩ ።\n36  ሚጥ ፡ ልብየ ፡ ውስተ ፡ ስምዕከ ፤ ወአኮ ፡ ውስተ ፡ ትዕግልት ።\n37  ሚጦን ፡ ለአዕይንትየ ፡ ከመ ፡ ኢይርአያ ፡ ከንቶ ፤\nወኣሕይወኒ ፡ በፍኖትከ ።\n38  አቅም ፡ ለገብርከ ፡ ዘነበብከ ፡ ውስተ ፡ ነቢብከ ።\n39  ኣእትት ፡ እምኔየ ፡ ጽእለተ ፡ ዘተሐዘብኩ ፤\nእስመ ፡ ሠናይ ፡ ኵነኔከ ።\n40  ናሁ ፡ ፈተውኩ ፡ ትእዛዘከ ፤ ወኣሕይወኒ ፡ በጽድቅከ ።\n41   ፮ ፤ ዋው ። ወይምጻእ ፡ ላዕሌየ ፡ ምሕረትከ ፡ እግዚኦ ፤\nእግዚኦ ፡ አድኅኖትከ ፡ በከመ ፡ ነቢብከ ።\n42  አውሥኦሙ ፡ ቃለ ፡ ለእለ ፡ ይጼእሉኒ ፤\nእስመ ፡ ተወከልኩ ፡ በቃልከ ።\n43  ወኢታእትት ፡ ቃለ ፡ ጽድቅ ፡ እምአፉየ ፡ ለግሙራ ፤\nእስመ ፡ ተወከልኩ ፡ በኵነኔከ ።\n44  ወአዐቅብ ፡ ሕገከ ፡ በኵሉ ፡ ጊዜ ፤\nለዓለም ፡ ወለዓለመ ፡ ዓለም ።\n45  ወአሐውር ፡ ስፉሕ ፤ እስመ ፡ ትእዛዘከ ፡ ኀሠሥኩ ።\n46  ወእነግር ፡ ስምዐከ ፡ በቅድመ ፡ ነገሥተ ፤ ወኢይትኀፈር ።\n47  ወኣነብብ ፡ ትእዛዘከ ፤ ዘአፍቀርኩ ፡ ጥቀ ።\n48  ወኣነሥእ ፡ እደውየ ፡ ኀበ ፡ ትእዛዝከ ፡ ዘአፍቀርኩ ፤\nወእዛዋዕ ፡ በትእዛዝከ ።\n49   ፯ ፤ ዛይ ። ተዘከር ፡ ቃለከ ፡ ዘአሰፈውኮ ፡ ለገብርከ ።\n50  ወይእቲ ፡ አስተፈሥሐተኒ ፡ በሕማምየ ፤\nእስመ ፡ ቃልከ ፡ ኣሕየወኒ ።\n51  ዕቡያን ፡ ዐመፃ ፡ ፈድፋደ ፤ ወእምሕግከሰ ፡ ኢተገሐሥኩ ።\n52  ወተዘከርኩ ፡ ፍትሐከ ፡ ዘእምዓለም ፤\nወተፈሣሕኩ ፡ እግዚኦ ።\n53  ሐዘን ፡ አኀዘኒ ፡ እምኃጥኣን ፤ እለ ፡ ኀደጉ ፡ ሕገከ ።\n54  መዝሙር ፡ ኮነኒ ፡ ኵነኔከ ፤\nበብሔር ፡ ኀበ ፡ ፈለስኩ ።\n55  ተዘከርኩ ፡ በሌሊት ፡ ስመከ ፡ እግዚኦ ፤ ወዐቀብኩ ፡ ሕገከ ።\n56  ወይእቲ ፡ ኮነተኒ ፤ እስመ ፡ ኵነኔከ ፡ ኀሠሥኩ ።\n57   ፰ ፤ ሔት ። ክፍልየ ፡ እግዚአብሔር ፤\nወእቤ ፡ ይዕቀቡ ፡ ሕገከ ።\n58  ሰአልኩ ፡ ገጸከ ፡ እግዚኦ ፡ በኵሉ ፡ ልብየ ፤\nተሣሀለኒ ፡ በከመ ፡ ነቢብከ ።\n59  ወሐለይኩ ፡ በእንተ ፡ ፍናዊከ ፤\nወሜጥኩ ፡ እግርየ ፡ ውስተ ፡ ስምዕከ ።\n60  አጥባዕኩ ፡ ወኢናፈቁ ፤ ለዐቂበ ፡ ትእዛዝከ ።\n61  አሕባለ ፡ ኃጥኣን ፡ ተፀፍራ ፡ ላዕሌየ ፤\nወሕገከሰ ፡ ኢረሳዕኩ ።\n62  መንፍቀ ፡ ሌሊት ፡ እትነሣእ ፡ ከመ ፡ እግነይ ፡ ለከ ፤\nበእንተ ፡ ኵነኔ ፡ ጽድቅከ ።\n63  ከማሆሙ ፡ አነ ፡ ለኵሎሙ ፡ እለ ፡ ይፈርሁከ ፤\nወለእለ ፡ የዐቅቡ ፡ ትእዛዘከ ።\n64  ሣህልከ ፡ እግዚኦ ፡ መልአ ፡ ምድረ ፤ ወምህረኒ ፡ ኵነኔከ ።\n65   ፱ ፤ ጤት ። ሠናይተ ፡ ገበርከ ፡ ላዕለ ፡ ገብርከ ፤\nእግዚኦ ፡ በከመ ፡ ቃልከ ።\n66  ሠናይተ ፡ ምክር ፡ ወጥበበ ፡ ምህረኒ ፤\nእስመ ፡ ተአመንኩ ፡ በትእዛዝከ ።\n67  ወአንሰ ፡ ዘእንበለ ፡ እሕምም ፡ ነሳሕኩ ፤\nወበእንተዝ ፡ አነ ፡ ዐቀብኩ ፡ ነቢበከ ።\n68  ኄር ፡ አንተ ፡ እግዚኦ ፤ ወበኂሩትከ ፡ ምህረኒ ፡ ኵነኔከ ።\n69  በዝኀ ፡ ላዕሌየ ፡ ዐመፃሆሙ ፡ ለዕቡያን ፤\nወአንሰ ፡ በኵሉ ፡ ልብየ ፡ ኀሠሥኩ ፡ ትእዛዘከ ።\n70  ረግዐ ፡ ከመ ፡ ሐሊብ ፡ ልቦሙ ፤\nወአንሰ ፡ ኣነብብ ፡ በሕግከ ።\n71  ደለወኒ ፡ ዘኣሕመምከኒ ፤ ከመ ፡ አእምር ፡ ኵነኔከ ።\n72  ይኄይሰኒ ፡ ሕገ ፡ አፉከ ፤ እምኣእላፍ ፡ ወርቅ ፡ ወብሩር ።\n73   ፲ ፤ ዮድ ። እደቂከ ፡ ገብራኒ ፡ ወለሐኳኒ ፤\nኣለብወኒ ፡ ወእትመሀር ፡ ትእዛዘከ ።\n74  እለ ፡ ይፈርሁከ ፡ ይርእዩኒ ፡ ወይትፌሥሑ ፤\nእስመ ፡ ተወከልኩ ፡ በነቢብከ ።\n75  ኣእመርኩ ፡ እግዚኦ ፡ ከመ ፡ ጽድቅ ፡ ኵነኔከ ፤\nወበርቱዕ ፡ ኣሕመምከኒ ።\n76  ይኩነኒ ፡ ምሕረትከ ፡ ከመ ፡ ያስተፈሥሐኒ ፤\nወበከመ ፡ ነቢብከ ፡ ይኩኖ ፡ ለገብርከ ።\n77  ይምጽአኒ ፡ ሣህልከ ፡ ወእሕየው ፤\nእስመ ፡ ተመሀርየ ፡ ውእቱ ፡ ሕግከ ።\n78  ይትኀፈሩ ፡ ዕቡያን ፡ እስመ ፡ ዐመፃ ፡ መከሩ ፡ ላዕሌየ ፤\nወአንሰ ፡ እዛዋዕ ፡ በትእዛዝከ ።\n79  ይግብኡኒ ፡ እለ ፡ ይፈርሁከ ፤ ወእለ ፡ ያአምሩ ፡ ስምዐከ ።\n80  ለይኩን ፡ ልብየ ፡ ንጹሐ ፡ በኵነኔከ ፤ ከመ ፡ ኢይተኀፈር ።\n81   ፲፩ ፤ ካፍ ። ኀለፈት ፡ ነፍስየ ፡ ውስተ ፡ አድኅኖትከ ፤\nወተወከልኩ ፡ በቃልከ ።\n82  ደክማ ፡ አዕይንትየ ፡ ለመድኀኒትከ ፤\nእንዘ ፡ ይብላ ፡ ማእዜ ፡ ታስተፌሥሐኒ ።\n83  እስመ ፡ ኮንኩ ፡ ከመ ፡ ዝቅ ፡ ውስተ ፡ አስሐትያ ፤\nወኵነኔከሰ ፡ ኢረሳዕኩ ።\n84  ሚመጠን ፡ እማንቱ ፡ መዋዕሊሁ ፡ ለገብርከ ፤\nወማእዜ ፡ ትፈትሕ ፡ ሊተ ፡ እምእለ ፡ ይሰዱኒ ።\n85  ነገሩኒ ፡ ኃጥኣን ፡ ዘውዐ ፤\nወአኮሰ ፡ ከመ ፡ ሕግከ ፡ እግዚኦ ።\n86  ኵሉ ፡ ትእዛዝከ ፡ ጽድቅ ፤\nበዐመፃ ፡ ሰደዱኒ ፡ ርድአኒ ።\n87  ሕቀ ፡ ከመ ፡ ዘእምደምሰሱኒ ፡ ውስተ ፡ ምድር ፤\nወአንሰ ፡ ኢኀደጉ ፡ ትእዛዘከ ።\n88  በከመ ፡ ምሕረትከ ፡ ኣሕይወኒ ፤\nወእዕቀብ ፡ ስምዐ ፡ አፉከ ።\n89   ፲፪ ፤ ላሜድ ። እግዚኦ ፡ ለዓለም ፡ ይነብር ፡ ቃልከ ፡ ውስተ ፡ ሰማይ ።\n90  ወለትውልደ ፡ ትውልድ ፡ ጽድቅከ ፤\nሳረርካ ፡ ለምድር ፡ ወትነብር ።\n91  ወበትእዛዝከ ፡ ይቀውም ፡ ዕለት ፤ እስመ ፡ ኵሎ ፡ ቀነይከ ።\n92  ሶበ ፡ አኮ ፡ ሕግከ ፡ ተመሀርየ ፡ ውእቱ ፤\nትካት ፡ እምተሐጐልኩ ፡ በኀሳርየ ።\n93  ለዓለም ፡ ኢይረስዕ ፡ ኵነኔከ ፤\nእስመ ፡ ቦቱ ፡ አሕየውከኒ ።\n94  ዘዚአከ ፡ አነ ፡ አድኅነኒ ፤ እስመ ፡ ኵነኔከ ፡ ኀሠሥኩ ።\n95  ኪያየ ፡ ይጸንሑ ፡ ኃጥኣን ፡ ይቅትሉኒ ፤\nእስመ ፡ ስምዐከ ፡ ለበውኩ ።\n96  ለኵሉ ፡ ግብር ፡ ርኢኩ ፡ ማኅለቅቶ ፤\nወትእዛዝከሰ ፡ ርሒብ ፡ ፈድፋደ ።\n97   ፲፫ ፤ ሜም ። ጥቀ ፡ አፍቀርኩ ፡ ሕገከ ፡ እግዚኦ ፤\nኵሎ ፡ አሚረ ፡ ተምሀርየ ፡ ውእቱ ።\n98  እምጸላእትየ ፡ አጥበበኒ ፡ ትእዛዝከ ፤\nእስመ ፡ ለዓለም ፡ ሊተ ፡ ውእቱ ።\n99  እምኵሎሙ ፡ እለ ፡ መሀሩኒ ፡ ጠበብኩ ፤\nእስመ ፡ ተመሀርየ ፡ ውእቱ ፡ ትእዛዝከ ።\n100  ወእምአእሩግኒ ፡ ጠበብኩ ፤ እስመ ፡ ትእዛዘከ ፡ ኀሠሥኩ ።\n101   እምኵሉ ፡ ፍኖተ ፡ ዐመፃ ፡ ከላእኩ ፡ እግርየ ፤\nከመ ፡ እዕቀብ ፡ ነቢበከ ።\n102   ወኢተገሐስኩ ፡ እምኵነኔከ ፤ እስመ ፡ አንተ ፡ መሀርከኒ ።\n103   ጥዑም ፡ ለጕርዔየ ፡ ነቢብከ ፤\nእምዓር ፡ ወሶከር ፡ ጥዕመኒ ፡ ለአፉየ ።\n104   እምትእዛዝከ ፡ ለበውኩ ፤\nበእንተዝ ፡ ኵሎ ፡ ፍኖተ ፡ ዐመፃ ፡ ጸላእኩ ።\n105   ፲፬ ፤ ኖን ። ማሕቶት ፡ ለእግርየ ፡ ሕግከ ፤\nብርሃን ፡ ለፍኖትየ ።\n106   መሐልኩ ፡ ወአጥባዕኩ ፤ ከመ ፡ እዕቀብ ፡ ኵነኔ ፡ ጽድቅከ ።\n107   ሐመምኩ ፡ ፈድፋደ ፤ እግዚኦ ፡ ኣሕይወኒ ፡ በከመ ፡ ነቢብከ ።\n108   ሥመር ፡ እግዚኦ ፡ ቃለ ፡ አፉየ ፤ ወምህረኒ ፡ ኵነኔከ ።\n109   ነፍስየ ፡ ውስተ ፡ እዴከ ፡ በኵሉ ፡ ጊዜ ፤\nወኢረሳዕኩ ፡ ሕገከ ።\n110  ሠርዑ ፡ ሊተ ፡ ኃጥኣን ፡ መሥገርተ ፤\nወኢስሕትኩ ፡ እምትእዛዝከ ።\n111  ወረስኩ ፡ ስምዐከ ፡ ለዓለም ፤\nእስመ ፡ ሐሤቱ ፡ ለልብየ ፡ ውእቱ ።\n112  ሜጥኩ ፡ ልብየ ፡ ከመ ፡ እግበር ፡ ትእዛዘከ ፤\nለዓለም ፡ ዘእንበለ ፡ ሒስ ።\n113   ፲፭ ፤ ሳምኬት ። ዐማፂያነ ፡ ጻላእኩ ፤ ወሕገከሰ ፡ አፍቀርኩ ።\n114  ረዳኢየ ፡ ወምስካይየ ፡ አንተ ፤\nወበቃልከ ፡ ተወከልኩ ።\n115  ተገሐሡ ፡ እምኔየ ፡ ዐማፂያን ፤\nወእኅሥሥ ፡ ትእዛዞ ፡ ለአምላኪየ ።\n116  ተወከፈኒ ፡ በከመ ፡ ነቢብከ ፡ ወእሕየው ፤\nወኢታስተኀፍረኒ ፡ እምተስፋየ ።\n117  ርድእኒ ፡ ወአድኅነኒ ፤ ወኣነብብ ፡ በኵነኔከ ፡ በኵሉ ፡ ጊዜ ።\n118  ኣኅሰርኮሙ ፡ ለኵሎሙ ፡ እለ ፡ ይርሕቁ ፡ እምትእዛዝከ ፤\nእስመ ፡ ዐመፃ ፡ ፍትወቶሙ ።\n119  ዐላውያን ፡ እሙንቱ ፡ ኵሎሙ ፡ ኃጥኣነ ፡ ምድር ፤\nበእንተዝ ፡ አፍቀርኩ ፡ ስምዐከ ።\n120  አውድድ ፡ ውስተ ፡ ሥጋየ ፡ ፈሪሆተከ ፤\nእስመ ፡ ፈራህኩ ፡ እምኵነኔከ ።\n121   ፲፮ ፤ ዔ ፡ ገበርኩ ፡ ፍትሐ ፡ ወጽድቀ ፤\nኢትመጥወኒ ፡ ለእለ ፡ ይሣቅዩኒ ።\n122  ጽንሖ ፡ ለገብርከ ፡ ውስተ ፡ ሠናይ ፤ ወኢይትዐገሉኒ ፡ ዕቡያን ።\n123  ደክማ ፡ አዕይንትየ ፡ ለአድኅኖትከ ፤\nወለቃለ ፡ ጽድቅከ ።\n124  ግበር ፡ ለገብርከ ፡ በከመ ፡ ምሕረትከ ፤\nወምህረኒ ፡ ኵነኔከ ።\n125  ገብርከ ፡ አነ ፡ ኣለብወኒ ፤ ወኣእምር ፡ ስምዐከ ።\n126  ጊዜ ፡ ለገቢር ፡ ለእግዚአብሔር ፤ ወዐለዉ ፡ ሕገከ ።\n127  በእንተዝ ፡ አፍቀርኩ ፡ ትእዛዘከ ፤ እምወርቅ ፡ ወእምጳዝዮን ።\n128  በእንተዝ ፡ አርታዕኩ ፡ ኀበ ፡ ኵሉ ፡ ትእዛዝከ ፤\nኵሎ ፡ ፈኖተ ፡ ዐመፃ ፡ ጸላእኩ ።\n129   ፲፯ ፤ ፌ ። መንክር ፡ ስምዕከ ፤\nበእንተዝ ፡ ኀሠሠቶ ፡ ነፍስየ ።\n130  ነገረ ፡ ቃልከ ፡ ያበርህ ፤ ወያጠብብ ፡ ሕፃናተ ።\n131  አፉየ ፡ ከሠትከ ፡ ወነፍስየ ፡ አናኅኩ ፤\nእስመ ፡ ትእዛዘከ ፡ አፍቀርኩ ፤\n132  ነጽር ፡ ላዕሌየ ፡ ወተሣሀለኒ ፤\nበከመ ፡ ፍትሖሙ ፡ ለእለ ፡ ያፍቅሩ ፡ ስመከ ።\n133  አርትዕ ፡ ፍኖትየ ፡ ወሑረትየ ፡ በከመ ፡ ነቢብከ ፤\nወአይምአኒ ፡ ኵሉ ፡ ኀጢአት ።\n134  አድኅነኒ ፡ እምትእግልተ ፡ እጓለ ፡ እመሕያው ፤\nወእዕቀብ ፡ ትእዛዘከ ።\n135  አብርህ ፡ ገጸከ ፡ ላዕለ ፡ ገብርከ ፤ ወምህረኒ ፡ ኵነኔከ ።\n136  ሙሓዘ ፡ ማይ ፡ ወረደ ፡ እምአዕይንትየ ፤\nወእመአኮሰ ፡ እምኢዐቅብኩ ፡ ሕገከ ።\n137   ፲፰ ፤ ጻዴ ። ጻድቅ ፡ አንተ ፡ እግዚኦ ፤ ወርቱዕ ፡ ኳነኔከ ።\n138  ወአዘዝከ ፡ ስምዐከ ፡ በጽድቅ ፤\nወርቱዓ ፡ ፈድፋደ ።\n139  መሰወኒ ፡ ቅንአተ ፡ ቤትከ ፤\nእስመ ፡ ረስዑ ፡ ትእዛዘከ ፡ ጸላእትየ ።\n140  ርሱን ፡ ቃልከ ፡ ፈድፋደ ፤\nወገብርከሰ ፡ አፍቀሮ ።\n141  ወሬዛ ፡ አነ ፡ ወትሑት ፤ ወሕገከሰ ፡ ኢረሳዕኩ ።\n142  ጽድቅከሰ ፡ ጽድቅ ፡ ዘለዓለም ፤ ወቃልከኒ ፡ እሙን ፡ ውእቱ ።\n143  ሕማም ፡ ወምንዳቤ ፡ ረከበኒ ፤\nወትእዛዝከሰ ፡ ተመሀርየ ፡ ውእቱ ።\n144  ጽድቅ ፡ ውእቱ ፡ ስምዕከ ፡ ለዓለም ፤\nኣለብወኒ ፡ ወኣሕይወኒ ።\n145   ፲፱ ፤ ቆፍ ። ጸራኅኩ ፡ በኵሉ ፡ ልብየ ፡ ስምዐኒ ፡ እግዚኦ ፤\nወኀሠሥኩ ፡ ኵነኔከ ።\n146  ጸራኅኩ ፡ ኀቤከ ፡ ስምዐኒ ፡ ወአድኅነኒ ፤\nወእዕቀብ ፡ ስምዐከ ።\n147  በጻሕኩ ፡ ማእከለ ፡ አድባር ፡ ወከላሕኩ ፤\nእስመ ፡ ቃለከ ፡ ተሰፈውኩ ።\n148  በጽሓ ፡ አዕይንትየ ፡ ለገዪስ ፤ ከመ ፡ ኣንብብ ፡ ቃለከ ።\n149  ሰማዕ ፡ እግዚኦ ፡ ቃልየ ፡ በከመ ፡ ሣህልከ ፤\nወኣሕይወኒ ፡ በከመ ፡ ፍትሕከ ።\n150  ቀርቡ ፡ እለ ፡ ሮዱኒ ፡ በዐመፃ ፤\nወእምሕግከሰ ፡ ርሕቁ ።\n151  ቅሩብ ፡ አንተ ፡ እግዚኦ ፤ ወርቱዕ ፡ ኵሉ ፡ ፍናዊከ ።\n152   እምትካት ፡ አእመርኩ ፡ እምስምዕከ ፤\nከመ ፡ ለዓለም ፡ ሳረርኮን ።\n153   ፳ ፤ ሬስ ። ርኢ ፡ ሕማምየ ፡ ወአድኅነኒ ፤\nእስመ ፡ ኢረሳዕኩ ፡ ሕገከ ።\n154  ፍታሕ ፡ ፍትሕየ ፡ ወባልሐኒ ፤\nወበእንተ ፡ ቃልከ ፡ ኣሕይወኒ ።\n155  ርሑቅ ፡ ሕይወት ፡ እምኃጥኣን ፤ እስመ ፡ ኢኀሠሡ ፡ ኵነኔከ ።\n156  ብዙኅ ፡ ሣህልከ ፡ እግዚኦ ፡ ፈድፋደ ፤\nወኣሕይወኒ ፡ በከመ ፡ ፍትሕከ ።\n157  ብዙኃን ፡ እለ ፡ ሮዱኒ ፡ ወአመንደቡኒ ፤\nወኢተገሐስኩ ፡ እምስምዕከ ።\n158  ርኢኩ ፡ አብደነ ፡ ወተከዝኩ ፤\nእስመ ፡ ኢዐቀቡ ፡ ቃለከ ።\n159  ርኢ ፡ ከመ ፡ አፍቀርኩ ፡ ትእዛዘከ ፤\nእግዚኦ ፡ ኣሕይወኒ ፡ በሣህልከ ።\n160  ቀዳሜ ፡ ቃልከ ፡ ጽድቅ ፡ ውእቱ ፤\nወለዓለም ፡ ኵሉ ፡ ኵነኔከ ፡ ጽድቅ ።\n161   ፳፩ ፤ ሳን ። መላእክት ፡ ሰደዱኒ ፡ በከንቱ ፤\nወእምቃልከ ፡ ደንገፀኒ ፡ ልብየ ።\n162  ወበቃልከ ፡ ተፈሣሕኩ ፤ ከመ ፡ ዘረከበ ፡ ምህርካ ፡ ብዙኀ ።\n163  ዐመፃ ፡ ጸላእኩ ፡ ወአስቆረርኩ ፤\nወሕገከሰ ፡ አፍቀርኩ ።\n164  ስብዐ ፡ ለዕለትየ ፡ እሴብሐከ ፤ በእንተ ፡ ኵነኔ ፡ ጽድቅከ ።\n165  ሰላም ፡ ብዙኅ ፡ ለእለ ፡ ያፍቅሩ ፡ ስመከ ፤\nወአልቦሙ ፡ ዕቅፍተ ።\n166  ተሰፈውኩ ፡ አድኅኖተከ ፡ እግዚኦ ፤\nወዐቀብኩ ፡ ትእዛዘከ ።\n167  ዐቀበት ፡ ነፍስየ ፡ ስምዐከ ፤\nወአፍቀረቶ ፡ ፈድፋደ ።\n168  ዐቀብኩ ፡ ትእዛዘከ ፡ ወስምዐከኒ ፤\nእስመ ፡ ኵሉ ፡ ፍናዊየ ፡ ቅድሜከ ፡ እግዚኦ ።\n169   ፳፪ ፤ ታው ። ለትቅረብ ፡ ስእለትየ ፡ ኀቤከ ፡ እግዚኦ ፤\nወበከመ ፡ ቃልከ ፡ አለብወኒ ።\n170  ትብጻሕ ፡ አስተብቍዖትየ ፡ ቅድሜከ ፡ እግዚኦ ፤\nወበከመ ፡ ቃልከ ፡ አድኅነኒ ።\n171  ጐሥዐ ፡ ከናፍርየ ፡ ስብሐቲከ ፤ እስመ ፡ መሀርከኒ ፡ ኵነኔከ ።\n172  ነበበ ፡ ልሳንየ ፡ ቃለከ ፤ እስመ ፡ ጽድቅ ፡ ኵሉ ፡ ትእዛዝከ ።\n173  ይኩነኒ ፡ የማንከ ፡ ከመ ፡ ያድኅነኒ ፤\nእስመ ፡ ትእዛዘከ ፡ አፍቀርኩ ።\n174  አፍቀርኩ ፡ አድኅኖተከ ፡ እግዚኦ ፤\nወሕግከሰ ፡ ተመሀርየ ፡ ውእቱ ።\n175  ትሕየወኒ ፡ ነፍስየ ፡ ወእሰብሐከ ፤\nወይርድአኒ ፡ ኵነኔ ፡ ዚአከ ።\n176  ተረሳዕኩ ፡ ከመ ፡ በግዕ ፡ ዘተገድፈ ፡\nኅሥሦ ፡ ለገብርከ ፡ እስመ ፡ ትእዛዘከ ፡ ኢረሳዕኩ ።"
  },
  {
    "page": 119,
    "content": "1  ኀቤከ ፡ እግዚኦ ፡ ጸራኅኩ ፡ ሶበ ፡ ተመንደብኩ ፡ ወሰማዕከኒ ።\n2  እግዚኦ ፡ አድኅና ፡ ለነፍስየ ፡ እምከናፍረ ፡ ዐመፃ ፤\nወእምልሳነ ፡ ጽልሑት ።\n3  ምንተ ፡ ይሁብከ ፡ ወምንተ ፡ ይዌስኩከ ፡ በእንተ ፡ ከናፍረ ፡ ጕሕሉት ።\n4  አሕጻሁ ፡ ለኀያል ፡ ስሑል ፤ ከመ ፡ አፍሓመ ፡ ሐቅል ።\n5  ሴልየ ፡ ዘርሕቀ ፡ ማኅደርየ ፤\nወኀደርኩ ፡ ውስተ ፡ አዕጻዳተ ፡ እለ ፡ ቄዳር ።\n6  ብዙኀ ፡ ተዐገሠት ፡ ነፍስየ ፤\nምስለ ፡ እለ ፡ ይጸልኡ ፡ ሰላመ ።\n7  እንዘ ፡ ሰላማዊ ፡ አነ ፤\nወሶበ ፡ እትነገሮሙ ፡ ይፀብኡኒ ፡ በከንቱ ።"
  },
  {
    "page": 120,
    "content": "1  አንሣእኩ ፡ አዕይንትየ ፡ መንገለ ፡ አድባር ፤\nእምአይቴ ፡ ይምጻእ ፡ ረድኤትየ ።\n2  ረድኤትየሰ ፡ እምኀበ ፡ እግዚአብሔር ፤\nዘገብረ ፡ ሰማየ ፡ ወምድረ ።\n3  ወኢይሁቦን ፡ ሁከተ ፡ ለእገሪከ ፤\nወኢይዴቅስ ፡ ዘየዐቅበከ ።\n4  ናሁ ፡ ኢይዴቅስ ፡ ወኢይነውም ፡ ዘየዐቅቦ ፡ ለእስራኤል ።\n5  እግዚአብሔር ፡ ይዕቀብከ ፤\nወእግዚአብሔር ፡ ይክድንከ ፡ በየማነ ፡ እዴሁ ።\n6  መዐልተ ፡ ፀሐይ ፡ ኢያውዒከ ፤ ወኢወርኅ ፡ በሌሊት ።\n7  እግዚአብሔር ፡ ይዕቀብከ ፡ እምኵሉ ፡ እኩይ ፤\nወይትማኅፀና ፡ ለነፍስከ ፡ እግዚአብሔር ።\n8  እግዚአብሔር ፡ ይዕቀብከ ፡ በንግደትከ ፡ ወበእትወትከ ፤\nእምይእዜ ፡ ወእስከ ፡ ለዓለም ።"
  },
  {
    "page": 121,
    "content": "1  ተፈሣሕኩ ፡ እስመ ፡ ይቤሉኒ ፤ ቤተ ፡ እግዚአብሔር ፡ ነሐውር ።\n2  ወቆማ ፡ እገሪነ ፡ ውስተ ፡ አዕጻዲኪ ፡ ኢየሩሳሌም ።\n3  ኢየሩሳሌምሰ ፡ ሕንጽት ፡ ከመ ፡ ሀገር ፤\nእለ ፡ ከማሃ ፡ ኅቡረ ፡ ምስሌሁ ።\n4  እስመ ፡ ህየ ፡ ዐርጉ ፡ አሕዛብ ፡\nሕዝበ ፡ እግዚአብሔር ፡ ስምዐ ፡ እሰአኤል ፤\nከመ ፡ ይግነዩ ፡ ለስምከ ፡ እግዚኦ ።\n5  እስመ ፡ ህየ ፡ አንበሩ ፡ መናብርቲሆሙ ፡ ለኰንኖ ፤\nመናብረተ ፡ ቤተ ፡ ዳዊት ።\n6  ተዘያነዉ ፡ ደኅናሃ ፡ ለኢየሩሳሌም ፤\nወፍሥሓሆሙ ፡ ለእለ ፡ ያፍቅሩ ፡ ስመከ ።\n7  ይኩን ፡ ሰላመ ፡ በኀይልከ ፤\nወትፍሥሕት ፡ ውስተ ፡ ማኅፈደ ፡ ክበዲከ ።\n8  በእንተ ፡ አኀውየ ፡ ወቢጽየ ፤\nይትናገሩ ፡ ሰላመ ፡ በእንቲአኪ ።\n9  ወበእንተ ፡ ቤተ ፡ እግዚአብሔር ፡ አምላኪየ ፡ ኀሠሥኩ ፡ ሠናይተኪ ።"
  },
  {
    "page": 122,
    "content": "1  ኀቤከ ፡ አንቃዕዶነ ፡ አዕይንቲነ ፤ ዘትነብር ፡ ውስተ ፡ ሰማይ ።\n2  ናሁ ፡ ከመ ፡ አዕይንተ ፡ አግብርት ፡ ውስተ ፡ እደ ፡ አጋእስቲሆሙ ፤\n3  ወከመ ፡ ዐይነ ፡ አመት ፡ ውስተ ፡ እደ ፡ እግዝእታ ፤\nከማሁ ፡ አዕይንቲነ ፡ ኀበ ፡ እግዚአብሔር ፡ አምላክነ ፡\nእስከ ፡ አመ ፡ ይሣሀለነ ።\n4  ተሣሀለነ ፡ እግዚኦ ፡ ተሣሀለነ ፤\nእስመ ፡ ፈድፋደ ፡ ጸገብነ ፡ ጽእለተ ።\n5  ወፈድፋደ ፡ ጸግበት ፡ ነፍስነ ፤\nጽእለተ ፡ ብዑላን ፡ ወኀሳረ ፡ ዕቡያን ።"
  },
  {
    "page": 123,
    "content": "1  ሶበ ፡ አኮ ፡ እግዚአብሔር ፡ ምስሌነ ፤ ይብል ፡ እስራኤል ።\n2  ሶበ ፡ አኮ ፡ እግዚአብሔር ፡ ምስሌነ ፤\nእንተ ፡ ጊዜ ፡ ተንሥአ ፡ ሰብእ ፡ ላዕሌነ ።\nአሕዛብ ፡ ሕያዋኒነ ፡ እምውኅጡነ ፤\n3  በከመ ፡ አንሥኡ ፡ ቍጥዓ ፡ መዐቶሙ ፡ ላዕሌነ ።\nአሕዛብ ፡ በማይ ፡ እምአስጠሙነ ፤\n4  እምውሒዝ ፡ አምሰጠት ፡ ነፍስነ ።\nአምሰየት ፡ ነፍስነ ፡ እማየ ፡ ሀከክ ።\n5  ይትባረክ ፡ እግዚአብሔር ፡ አምላክነ ፤\nዘኢያግብአነ ፡ ውስተ ፡ መሥገርተ ፡ ማዕገቶሙ ።\n6  ነፍስነሰ ፡ አምሰጠት ፡ ከመ ፡ ዖፍ ፡ እመሥገርት ፡ ነዓዊት ፤\n7  መሥገርትሰ ፡ ተቀጥቀጠት ፡ ወንሕነሰ ፡ ድኅነ ።\n8  ረድኤትነ ፡ በስመ ፡ እግዚአብሔር ፤\nዘገብረ ፡ ሰማየ ፡ ወምድረ ።"
  },
  {
    "page": 124,
    "content": "1  እለ ፡ ተወከሉ ፡ በእግዚአብሔር ፡ ከመ ፡ ደብረ ፡ ጽዮን ፤\nኢይትሀወክ ፡ ለዓለም ፡ ዘየኀድር ፡ ውስተ ፡ ኢየሩሳሌም ።\n2  አድባር ፡ የዐውዳ ፤ ወእግዚአብሔር ፡ ይሜግብ ፡ ሕዝቦ ፡\nእምይእዜ ፡ ወእስከ ፡ ለዓለም ።\n3  እስመ ፡ ኢየኀድግ ፡ እግዚአብሔር ፡ በትረ ፡ ኃጥኣን ፡ ዲበ ፡ መክፈልተ ፡ ጻድቃን ፤\nከመ ፡ ኢያንሥኡ ፡ እደዊሆሙ ፡ ጻድቃን ፡ በዐመፃ ።\n4  አሠኒ ፡ እግዚኦ ፡ ለኄራን ፡ ወለርቱዓነ ፡ ልብ ።\n5  ወእለሰ ፡ ይትመየጡ ፡ ውስተ ፡ ፁግ ፤\nይወስዶሙ ፡ እግዚአብሔር ፡ ምስለ ፡ ገበርተ ፡ ዐመፃ ።\nሰላም ፡ ላዕለ ፡ አስራኤል ።"
  },
  {
    "page": 125,
    "content": "1  አመ ፡ ሜጠ ፡ እግዚአብሔር ፡ ፄዋ ፡ ጽዮን ፤\nኮነ ፡ ፍሡሓን ።\n2  አሜሃ ፡ መልአ ፡ ፍሥሓ ፡ አፉነ ፤ ወተሐሥየ ፡ ልሳንነ ።\n3  አሜሃ ፡ ይቤሉ ፡ አሕዛብ ፤\nኣዕበየ ፡ ገቢረ ፡ ሎሙ ፡ እግዚአብሔር ።\n4  [ኣዕበየ ፡ ገቢረ ፡ ለነ ፡ እግዚአብሔር ።]\nወኮነ ፡ ፍሡሓነ ።\n5  ሚጥ ፡ እግዚኦ ፡ ፄዋነ ፤\nከመ ፡ ውሒዝ ፡ ውስተ ፡ አዜብ ።\n6  እለ ፡ ይዘርዑ ፡ በአንብዕ ፡ በሐሤት ፡ የአርሩ ።\n7  ሶበሰ ፡ የሐውሩ ፡ ወፈሩ ፡ እንዘ ፡ ይበክዩ ፡ ወጾሩ ፡ ዘርዖሙ ፤\n8  ወሶበ ፡ የአትዉ ፡ ምጽኡ ፡ እንዘ ፡ ይትፌሥሑ ፡ ወጾሩ ፡ ከላስስቲሆሙ ።"
  },
  {
    "page": 126,
    "content": "1  እመ ፡ እግዚአብሔር ፡ ኢሐነጸ ፡ ቤተ ፡\nከንቶ ፡ ይጻምዉ ፡ እለ ፡ የሐንጹ ።\n2  እመ ፡ እግዚአብሔር ፡ ኢዐቀበ ፡ ሀገረ ፡\nከንቶ ፡ ይተግሁ ፡ እለ ፡ ይሔልዉ ።\n3  ወከንቱ ፡ ገይሶትክሙ ፤\nተንሥኡ ፡ እምድኅረ ፡ ነበርክሙ ፡\nእለ ፡ ትሴሰዩ ፡ እክለ ፡ ሕማም ፡\nሶበ ፡ ይሁቦሙ ፡ ንዋመ ፡ ለፍቁራኒሁ ።\n4  ናሁ ፡ ጸጋሁ ፡ ለእግዚአብሔር ፡ ውሉድ ፤\nዕሤተ ፡ ፍሬሃ ፡ ለከርሥ ።\n5  ከመ ፡ አሕጻ ፡ ውስተ ፡ እደ ፡ ኀያል ፤\nከማሁ ፡ ደቂቆሙ ፡ ለንጉፋን ።\n6  ብፁዕ ፡ ብእሲ ፡ ዘይፌጽም ፡ ፍትወቶ ፡ እምኔሆሙ ፤\nወኢይትኀፈር ፡ ሶበ ፡ ይትናገሮሙ ፡ ለጸላእቱ ፡ በአናቅጽ ።"
  },
  {
    "page": 127,
    "content": "1  ብፁዓን ፡ ኵሎሙ ፡ እለ ፡ ይፈርህዎ ፡ ለእግዚአብሔር ፤\nእለ ፡ የሐውሩ ፡ በፍናዊሁ ።\n2  ፍሬ ፡ ጻማከ ፡ ትሴሰይ ።\nብፁዕ ፡ አንተ ፡ ወሠናይ ፡ ለከ ።\n3  ብእሲትከ ፡ ከመ ፡ ወይን ፡ ስሙር ፡ ውስተ ፡ ጽርሐ ፡ ቤትከ ፤\n4  ወውሉድከ ፡ ከመ ፡ ተክለ ፡ ዘይት ፡ ሐይት ፡ ሐዲስ ፡ ዐውድ ፡ ማእድከ ።\n5  ናሁ ፡ ከመዝ ፡ ይትባረክ ፡ ብእሲ ፡ ዘይፈርሆ ፡ ለእግዚአብሔር ።\n6  ይባርከከ ፡ እግዚአብሔር ፡ እምጽዮን ፤\nወትሬኢ ፡ ሠናይታ ፡ ለኢየሩሳሌም ፡\nበኵሉ ፡ መዋዕለ ፡ ሕይወትከ ።\n7  ወትሬኢ ፡ ውሉደ ፡ ውሉድከ ፤\nሰላም ፡ ላዕለ ፡ እስራኤል ።"
  },
  {
    "page": 128,
    "content": "1  ዘልፈ ፡ ይፀብኡኒ ፡ እምንእስየ ፤ ይብል ፡ እስራኤል ።\n2  ዘልፈ ፡ ይፀብኡኒ ፡ እምንእስየ ፤\nወባሕቱ ፡ ኢክህሉኒ ።\n3  ዲበ ፡ ዘባንየ ፡ ዘበጡ ፡ ኃጥኣን ፤\nወአስተርሐቅዋ ፡ ለኃጢአቶሙ ።\n4  እግዚአብሔር ፡ ጻድቅ ፡ ሰበረ ፡ አሕዳፊሆሙ ፡ ለኃጥኣን ።\nይትኀፈሩ ፡ ወይግብኡ ፡ ድኅሬሆሙ ፤\nኵሎሙ ፡ እለ ፡ ይጸልእዋ ፡ ለጽዮን ።\n5  ወይኩኑ ፡ ከመ ፡ ሣዕረ ፡ አንሕስት ፤\nወይየብስ ፡ ዘእንበለ ፡ ይምሐውዎ ።\n6  ወኢይመልእ ፡ እዴሁ ፡ ለዘ ፡ የዐፅዶ ፤\nወኢሕፅኖ ፡ ለዘ ፡ ያስተጋብእ ፡ ከላስስቲሁ ።\n7  ወኢይበሉ ፡ እለ ፡ የኀልፉ ፡ በረከተ ፡ እግዚአብሔር ፡ ምስሌሆሙ ፤\nባረክናክሙ ፡ በስመ ፡ እግዚአብሔር ።"
  },
  {
    "page": 129,
    "content": "1  እምዕምቅ ፡ ጸዋዕኩከ ፡ እግዚኦ ።\nእግዚኦ ፡ ስምዐኒ ፡ ቃልየ ፤\n2  ወይኩን ፡ እዝንከ ፡ ዘያፀምእ ፡ ቃለ ፡ ስእለትየ ።\n3  እመሰ ፡ ኃጢአተኑ ፡ ትትዐቀብ ፡ እግዚኦ ፤\nእግዚኦ ፡ መኑ ፡ ይቀውም ።\n4  እስመ ፡ እምኀቤከ ፡ ውእቱ ፡ ሣህል ፤ በእንተ ፡ ስምከ ።\n5  ተሰፈውኩከ ፡ እግዚኦ ፤\nተዐገሠት ፡ ነፍስየ ፡ በሕግከ ።\nተወከለት ፡ ነፍስየ ፡ በእግዚአብሔር ፤\n6  እምሰዓት ፡ ጽባሕ ፡ እስከ ፡ ሌሊት ።\nእምሰዓት ፡ ጽባሕ ፡ ተወከለ ፡ እስራኤል ፡ በእግዚአብሔር ።\n7  እስመ ፡ እምኀበ ፡ እግዚአብሔር ፡ ሣህል ፤\nወብዙኅ ፡ አድኅና ፡ በኀቤሁ ።\n8  ወውእቱ ፡ ያድኅኖ ፡ ለእስራኤል ፡ እምኵሉ ፡ ኃጢአቱ ።"
  },
  {
    "page": 130,
    "content": "1  እግዚኦ ፡ ኢይትዐበየኒ ፡ ልብየ ፡\nወኢይዛዋዕ ፡ አዕይንትየ ።\n2  ወኢሖርኩ ፡ ምስለ ፡ ዐበይት ፡\nወኢምስለ ፡ እለ ፡ ይከብሩ ፡ እምኔየ ።\n3  ዘእንበለ ፡ ዘአትሐትኩ ፡ ርእስየ ፡ ወከላሕኩ ፡ በቃልየ ፤\n4  ከመ ፡ ዘአኅደግዎ ፡ ጥበ ፡ እሙ ፤\nከመ ፡ ትዕስያ ፡ ለነፍስየ ።\n5  ተወከለ ፡ እስራኤል ፡ በእግዚአብሔር ፤\nእምይእዜ ፡ ወእስከ ፡ ለዓለም ።"
  },
  {
    "page": 131,
    "content": "1  ተዘከሮ ፡ እግዚኦ ፡ ለዳዊት ፤ ወለኵሉ ፡ የዋሀቱ ።\n2  ዘከመ ፡ መሐለ ፡ እግዚአብሔር ፤ ወበፅአ ፡ ለአምላከ ፡ ያዕቆብ ።\n3  ከመ ፡ ኢይበውእ ፡ ውስተ ፡ ጽላሎተ ፡ ቤትየ ፤\nወከመ ፡ ኢያዐርግ ፡ ውስተ ፡ ዐራተ ፡ ምስካብየ ።\n4  ከመ ፡ ኢይሁቦን ፡ ንዋመ ፡ ለአዕይንትየ ፤\nወኢድቃሰ ፡ ለቀራንብትየ ፡\n5  ወኢዕረፍተ ፡ ለመላትሕየ ።\nእስከ ፡ እረክብ ፡ መካኖ ፡ ለእግዚአብሔር ፤\nወማኅደሮ ፡ ለአምላከ ፡ ያዕቆብ ።\n6  ናሁ ፡ ሰማዕናሁ ፡ በኤፍራታ ፤\nወረከብናሁ ፡ ውስተ ፡ ዖመ ፡ ገዳም ።\n7  ንበውእ ፡ እንከሰ ፡ ውስተ ፡ አብያቲሁ ፤\nወንሰግድ ፡ ውስተ ፡ መካን ፡ ኀበ ፡ ቆመ ፡ እግረ ፡ እግዚእነ ።\n8  ተንሥእ ፡ እግዚኦ ፡ ውስተ ፡ ዕረፍትከ ፤\nአንተ ፡ ወታቦተ ፡ መቅደስከ ።\n9  ካህናቲከ ፡ ይለብሱ ፡ ጽድቀ ፤\nወጻድቃኒከ ፡ ትፍሥሕተ ፡ ይትፍፈሥሑ ።\n10  በእንተ ፡ ዳዊት ፡ ገብርከ ፤\nወኢትሚጥ ፡ ገጸከ ፡ እመሲሕከ ።\n11  መሐለ ፡ እግዚአብሔር ፡ ለዳዊት ፡ በጽድቅ ፡ ወኢይኔስሕ ፤\nእስመ ፡ እምፍሬ ፡ ከርሥከ ፡ ኣነብር ፡ ዲበ ፡ መንበርከ ።\n12  ወለእመ ፡ ዐቀቡ ፡ ደቂቅከ ፡ ሕግየ ፡\nወሰምዑኒ ፡ ዘንተ ፡ ዘእሜህሮሙ ፤\n13  ወደቂቆሙኒ ፡ እስከ ፡ ለዓለም ፤ ይበንሩ ፡ ዲበ ፡ መንበርከ ።\n14  እስመ ፡ ኀረያ ፡ እግዚአብሔር ፡ ለጽዮን ፤\nወአብደራ ፡ ከመ ፡ ትኩኖ ፡ ማኅደሮ ።\n15  ዛቲ ፡ ይእቲ ፡ ምዕራፍየ ፡ ለዓለም ፤\nዝየ ፡ አኀደር ፡ እስመ ፡ ኀረይክዋ ።\n16  ለእቤራቲሃኒ ፡ ባርኮ ፡ እባርኮን ፤\nወለነዳያኒሃኒ ፡ ኣጸግቦሙ ፡ እክለ ።\n17  ወለካህናቲሃኒ ፡ ኣለብሶሙ ፡ ሕይወተ ፤\nወጻድቃኒሃኒ ፡ ትፍሥሕተ ፡ ይትፍፌሥሑ ።\n18  ወበህየ ፡ ኣበቍል ፡ ቀርነ ፡ ለዳዊት ፤\nወኣስተዳሉ ፡ ማኅቶተ ፡ ለመሲሕየ ።\n19  ወኣለብሶሙ ፡ ኀፍረተ ፡ ለጸላእቱ ፤\nወቦቱ ፡ ይፈሪ ፡ ቅድሳትየ ።"
  },
  {
    "page": 132,
    "content": "1  ናሁ ፡ ሠናይ ፡ ወናሁ ፡ አዳም ፤\nሶበ ፡ ይሄልዉ ፡ አኀው ፡ ኅቡረ ።\n2  ከመ ፡ ዕፍረት ፡ ዘይውሕዝ ፡ እምርእሱ ፡ እስከ ፡ ጽሕሙ ፤\nጽሕሙ ፡ ለአሮን ፡ ዘይወርድ ፡ ዲበ ፡ ኅባኔ ፡ መልበሱ ።\n3  ከመ ፡ ጠለ ፡ አርሞንኤም ፡ ዘይወርድ ፡ ዲበ ፡ አድባረ ፡ ጽዮን ፤\n4  እስመ ፡ ህየ ፡ አዘዘ ፡ እግዚአብሔር ፡ በረከቶ ፡\nወሕይወተ ፡ እምይእዜ ፡ ወእስከ ፡ ለዓለም ።"
  },
  {
    "page": 133,
    "content": "1  ናሁ ፡ ይባርክዎ ፡ ለእግዚአብሔር ፡\nኵሎሙ ፡ አግብርተ ፡ እግዚአብሔር ፤\n2  እለ ፡ ይቀውሙ ፡ ውስተ ፡ ቤተ ፡ እግዚአብሔር ፡\nውስተ ፡ ዐጸደ ፡ ቤተ ፡ አምላክነ ።\n3  በሌሊት ፡ አንሥኡ ፡ እደዊክሙ ፡ በቤተ ፡ መቅደስ ፤\nወባርክዎ ፡ ለእግዚአብሔር ።\n4  ይባርከከ ፡ እግዚአብሔር ፡ እምጽዮን ፤\nዘገብረ ፡ ሰማየ ፡ ወምድረ ።"
  },
  {
    "page": 134,
    "content": "1  ሰብሑ ፡ ለስመ ፡ እግዚአብሔር ፤\nሰብሕዎ ፡ አግብርቲሁ ፡ ለእግዚአብሔር ።\n2  እለ ፡ ትቀውሙ ፡ ውስተ ፡ ቤተ ፡ እግዚአብሔር ፤\nውስተ ፡ ዐጸደ ፡ ቤተ ፡ አምላክነ ።\n3  ሰብሕዎ ፡ ለእግዚአብሔር ፡ እስመ ፡ ኄር ፡ እግዚአብሔር ፤\nወዘምሩ ፡ ለስሙ ፡ እስመ ፡ ሠናይ ።\n4  እስመ ፡ ለያዕቆብ ፡ ኀረዮ ፡ እግዚአብሔር ፤\nወለእስራኤልኒ ፡ ሎቱ ፡ ለርስቱ ።\n5  እስመ ፡ አነ ፡ ኣእመርኩ ፡ ከመ ፡ ዐቢይ ፡ እግዚአብሔር ፤\nወአምላክነሂ ፡ እምኵሉ ፡ አማልክት ።\n6  ኵሎ ፡ ዘፈቀደ ፡ ገብረ ፡ እግዚአብሔር ፤\nበሰማይኒ ፡ ወበምድርኒ ፤ በባሕርኒ ፡ ወበኵሉ ፡ ቀላያት ።\n7  ያዐርግ ፡ ደመናተ ፡ እምአጽናፈ ፡ ምድር ፤\nወገብረ ፡ መብረቀ ፡ ለጊዜ ፡ ዝናም ።\n8  ዘያወፅኦሙ ፡ ለነፋሳት ፡ እመዛግብቲሆሙ ።\nዘቀተለ ፡ ኵሎ ፡ በኵሮሙ ፡ ለግብጽ ፤\nእምሰብእ ፡ ወእስከ ፡ እንስሳ ።\n9  ፈነወ ፡ ተኣምረ ፡ ወመንክረ ፡ ማእከሌኪ ፡ ግብጽ ፤\nላዕለ ፡ ፈርዖን ፡ ወላዕለ ፡ አግብርቲሁ ።\n10  ዘቀተለ ፡ አሕዛበ ፡ ብዙኃነ ፤\nወቀተለ ፡ ነገሥተ ፡ ጽኑዓነ ፤\n11  ለሴዎን ፡ ንጉሠ ፡ አሞሬዎን ፡ ወለዖግ ፡ ንጉሠ ፡ ባሳን ፤\nወለኵሎሙ ፡ ነገሥተ ፡ ከናዐን ።\n12  ወወሀበ ፡ ምድሮሙ ፡ ርስተ ፤\nርስተ ፡ እስራኤል ፡ ገብሩ ።\n13  ስምኬ ፡ እግዚኦ ፡ ለዓለም ፤\nወዝክርከኒ ፡ ለትውልደ ፡ ትውልድ ።\n14  እስመ ፡ ይኴንን ፡ እግዚአብሔር ፡ ሕዝቦ ፤\nወይትናበብ ፡ በእንተ ፡ አግብርቲሁ ።\n15  አማልክቲሆሙ ፡ ለአሕዛብ ፡ ዘወርቅ ፡ ወብሩር ፤\nግብረ ፡ እደ ፡ እጓለ ፡ እመሕያው ።\n16  አፈ ፡ ቦሙ ፡ ወኢይነቡ ፤ አዕይንተ ፡ ቦሙ ፡ ወኢይሬእዩ ።\n17  እዝነ ፡ ቦሙ ፡ ወኢይሰምዑ ፤\nአንፈ ፡ ቦሙ ፡ ወኢያጼንዉ ።\nእደ ፡ ቦሙ ፡ ወኢይገሱ ፤ እግረ ፡ ቦሙ ፡ ወኢየሐውሩ ፤\nወኢይነቡ ፡ በጐራዒቶሙ ።\nወአልቦሙ ፡ መንፈሰ ፡ ውስተ ፡ አፉሆሙ ።\n18  ከማሆሙ ፡ ለይኩኑ ፡ ኵሎሙ ፡ እለ ፡ ገብርዎሙ ፤\nወኵሎሙ ፡ እለ ፡ ይትአመኑ ፡ ቦሙ ።\n19  ቤተ ፡ እስራኤል ፡ ባርክዎ ፡ ለእግዚአብሔር ፤\nቤተ ፡ አሮን ፡ ባርክዎ ፡ ለእግዚአብሔር ።\n20  ቤተ ፡ ሌዊ ፡ ባርክዎ ፡ ለእግዚአብሔር ፤\nእለ ፡ ትፈርህዎ ፡ ለእግዚአብሔር ፡ ባርክዎ ፡ ለእግዚአብሔር ።\n21  ቡሩክ ፡ እግዚአብሔር ፡ በጽዮን ፤\nዘየኀድር ፡ ውስተ ፡ ኢየሩሳሌም ።"
  },
  {
    "page": 135,
    "content": "1  ግነዩ ፡ ለእግዚአብሔር ፡ እስመ ፡ ኄር ፤\nእስመ ፡ ለዓለም ፡ ምሕረቱ ።\n2  ግነዩ ፡ ለአምላከ ፡ አምልክት ፤ እስመ ፡ ለዓለም ፡ ምሕረቱ ።\n3  ግነዩ ፡ ለእግዚአ፡ አጋእዝት ፤\nእስመ ፡ ለዓለም ፡ ምሕረቱ ።\n4  ዘገብረ ፡ ዐቢየ ፡ መንክረ ፡ ባሕቲቱ ፤\nእስመ ፡ ለዓለም ፡ ምሕረቱ ።\n5  ዘገብረ ፡ ሰማያተ ፡ በጥበቡ ፤\nእስመ ፡ ለዓለም ፡ ምሕረቱ ።\n6  ዘአጽንዓ ፡ ለምድር ፡ ዲበ ፡ ማይ ፤\nእስመ ፡ ለዓለም ፡ ምሕረቱ ።\n7  ዘገብረ ፡ ብርሃናተ ፡ ዐበይተ ፡ በሕቲቱ ፤\nእስመ ፡ ለዓለም ፡ ምሕረቱ ።\n8  ለፀሐይ ፡ ዘአኰነኖ ፡ መዐልተ ፤\nእስመ ፡ ለዓለም ፡ ምሕረቱ ።\n9  ለወርኅ ፡ ወለከዋክብተ ፡ ዘአኰነኖሙ ፡ ሌሊተ ፤\nእስመ ፡ ለዓለም ፡ ምሕረቱ ።\n10  ዘቀተሎሙ ፡ ለግብጽ ፡ ምስለ ፡ በኵሮሙ ፤\nእስመ ፡ ለዓለም ፡ ምሕረቱ ።\n11  ወአውፅኦሙ ፡ ለእስራኤል ፡ እማእከሎሙ ፤\nእስመ ፡ ለዓለም ፡ ምሕረቱ ።\n12  በእድ ፡ ጽንዕት ፡ ወበመዝራዕት ፡ ልዕልት ፤\nእስመ ፡ ለዓለም ፡ ምሕረቱ ።\n13  ዘነፈቃ ፡ ለባሕረ ፡ ኤርትራ ፡ ወከፈላ ፤\nእስመ ፡ ለዓለም ፡ ምሕረቱ ።\n14  ወአውፅኦሙ ፡ ለእስራኤል ፡ እንተ ፡ ማእከላ ፤\nእስመ ፡ ለዓለም ፡ ምሕረቱ ።\n15  ዘነፅኆ ፡ ለፈርዖን ፡ ወለኀይሉ ፡ ውስተ ፡ ባሕረ ፡ ኤርትራ ፤\nእስመ ፡ ለዓለም ፡ ምሕረቱ ።\n16  ዘአውፅኦሙ ፡ ለሕዝቡ ፡ ውስተ ፡ ገዳም ፤\nእስመ ፡ ለዓለም ፡ ምሕረቱ ።\nዘአውፅአ ፡ ማየ ፡ እምኰኵሕ ፤ እስመ ፡ ለዓለም ፡ ምሕረቱ ።\n17  ዘቀተለ ፡ ነገሥተ ፡ ዐበይተ ፤\nእስመ ፡ ለዓለም ፡ ምሕረቱ ።\n18  ወቀተለ ፡ ነገሥተ ፡ ጽኑዓነ ፤\nእስመ ፡ ለዓለም ፡ ምሕረቱ ።\n19  ለሴዎን ፡ ንጉሠ ፡ አሞሬዎን ፤\nእስመ ፡ ለዓለም ፡ ምሕረቱ ።\n20  ወለዖግ ፡ ንጉሠ ፡ ባሳን ፤\nእስመ ፡ ለዓለም ፡ ምሕረቱ ።\n21  ወወሀበ ፡ ምድሮሙ ፡ ርስተ ፤\nእስመ ፡ ለዓለም ፡ ምሕረቱ ።\n22  ርስተ ፡ እስራኤል ፡ ገብሩ ፤\nእስመ ፡ ለዓለም ፡ ምሕረቱ ።\n23  እስመ ፡ ተዘከረነ ፡ እግዚአብሔር ፡ በሕማምነ ፤\nእስመ ፡ ለዓለም ፡ ምሕረቱ ።\n24  ወአድኀነነ ፡ እምእደ ፡ ፀርነ ፤\nእስመ ፡ ለዓለም ፡ ምሕረቱ ።\n25  ዘይሁብ ፡ ሲሳየ ፡ ለኵሉ ፡ ዘሥጋ ፤\nእስመ ፡ ለዓለም ፡ ምሕረቱ ።\n26  ግነዮ ፡ ለአምላከ ፡ ሰማይ ፤\nእስመ ፡ ለዓለም ፡ ምሕረቱ ።"
  },
  {
    "page": 136,
    "content": "1  ውስት ፡ አፍላገ ፡ ባቢሎን ፡ ህየ ፡ ነበርነ ፡ ወበከይነ ፤\nሶበ ፡ ተዘከርናሃ ፡ ለጽዮን ።\n2  ውስተ ፡ ኲሓቲሃ ፡ ሰቀልነ ፡ ዕንዚራቲነ ።\n3  እስመ ፡ በህየ ፡ ተስእሉነ ፡ እለ ፡ ፄወዉነ ፡ ነገረ ፡ ማኅሌት ፡\n4  ወእለሂ ፡ ይወስዱነ ፡ ይቤሉነ ፡ ኅልዩ ፡ ለነ ፡ እምኃልዪሃ ፡ ለጽዮን ።\n5  ወእፈ ፡ ነኀሊ ፡ ማኅሌተ ፡ እግዚአብሔር ፡ በምድረ ፡ ነኪር ።\n6  እመሰ ፡ ረሳዕኩኪ ፡ ኢየሩሳሌም ፡ ለትርስዐኒ ፡ የማንየ ።\n7  ወይጥጋዕ ፡ ልሳንየ ፡ በጕርዔየ ፡ ለእመ ፡ ኢተዘከርኩኪ ፤\n8  ወለእመ ፡ ኢበፃእኩ ፡ ለኢየሩሳሌም ፡ በቀዳሚ ፡ ትፍሥሕትየ ።\n9  ተዘከሮሙ ፡ እግዚኦ ፡ ለደቂቀ ፡ ኤዶም ፡\nበዕለተ ፡ ኢየሩሳሌም ።\n10  እለ ፡ ይብሉ ፡ ንሥቱ ፡ ንሥቱ ፡ እስከ ፡ መሰረታቲሃ ።\n11  ወለተ ፡ ባቢሎን ፡ ኅስርት ፤\nብፁዕ ፡ ዘይትቤቀለኪ ፡ በቀለ ፡ ተበቀልክነ ።\n12  ብፁዕ ፡ ዘይእኅዞሙ ፡ ለደቂቅኪ ፡ ወይነፅኆሙ ፡ ውስተ ፡ ኰኵሕ ።"
  },
  {
    "page": 137,
    "content": "1  እገኒ ፡ ለከ ፡ እግዚኦ ፡ በኵሉ ፡ ልብየ ፡\n2  በቅድመ ፡ መላእክቲከ ፡ እዜምር ፡ ለከ ፤\nእስመ ፡ ሰማዕከኒ ፡ ኵሎ ፡ ቃለ ፡ አፉየ ።\nወእሰግድ ፡ ውስተ ፡ ጽርሐ ፡ መቅደስከ ፡ ወእገኒ ፡ ለስምከ ፤\n3  በምሕረትከ ፡ ወበጽድቅከ ፤\nእስመ ፡ ኣዕበይከ ፡ ዲበ ፡ ኵሉ ፡ ስመከ ፡ ቅዱሰ ።\n4  አመ ፡ ዕለተ ፡ እጼውዐከ ፡ ፍጡነ ፡ ስምዐኒ ፤\nብዙኀ ፡ አጽናዕካ ፡ ለነፍስየ ፡ በኀይልከ ።\n5  ይገንዩ ፡ ለከ ፡ እግዚኦ ፡ ኵሎሙ ፡ ነገሥተ ፡ ምድር ፤\nእስመ ፡ ሰምዑ ፡ ኵሎ ፡ ቃለ ፡ አፉከ ።\n6  ወየኀልዩ ፡ በስብሐተ ፡ እግዚአብሔር ፤\nእስመ ፡ ዐቢይ ፡ ክቡረ ፡ እግዚአብሔር ።\n7  እስመ ፡ ልዑል ፡ እግዚአብሔር ፡ ወይሬኢ ፡ ዘበታሕቱ ፤\nወለነዋኅኒ ፡ እምርሑቅ ፡ ያአምሮ ።\n8  እመኒ ፡ ሖርኩ ፡ ማእከለ ፡ ምንዳቤ ፡ አንተ ፡ ታሐይወኒ ፤\nዲበ ፡ መዐተ ፡ አሕዛብ ፡ ሰፋሕከ ፡ እደውየ ።\nወአድኀነኒ ፡ የማንከ ።\n9  እግዚአብሔር ፡ ይትቤቀል ፡ ሊተ ፤\nእግዚኦ ፡ ሣህልከ ፡ ለዓለም ፡\n10  እግዚኦ ፡ ተግባረ ፡ እደዊከ ፡ ኢትትሀየድ ።"
  },
  {
    "page": 138,
    "content": "1  እግዚኦ ፡ አመከርከኒ ፡ ወኣእመርከኒ ።\nአንተ ፡ ታአምር ፡ ንብረትየ ፡ ወተንሥኦትየ ፤\n2  ወአንተ ፡ ታአምር ፡ ኵሎ ፡ ሕሊና ፡ ልብየ ፡ እምርሑቅ ።\nፍኖትየ ፡ ወአሰርየ ፡ አንተ ፡ ቀጻዕከ ፤\n3  ወኵሉ ፡ ፍናውየ ፡ አንተ ፡ አቅደምከ ፡ ኣእምሮ ።\nከመ ፡ አልቦ ፡ ቃለ ፡ ዐመፃ ፡ ውስተ ፡ ልሳንየ ፤\n4  ናሁ ፡ አንተ ፡ እግዚኦ ፡ ኣእመርከ ፡ ኵሎ ፡ ዘቀዳሚ ፡ ወዘደኃሪ ።\nአንተ ፡ ፈጠርከኒ ፡ ወወደይከ ፡ እዴከ ፡ ላዕሌየ ።\n5  ተነክረ ፡ ኣእምሮትከ ፡ በላዕሌየ ፤\nጸንዐተኒ ፡ ወኢይክል ፡ ምስሌሃ ።\n6  አይቴኑ ፡ አሐውር ፡ እመንፈስከ ፤\nወአይቴኑ ፡ እጐይይ ፡ እምቅድመ ፡ ገጽከ ።\n7  እመኒ ፡ ዐረጉ ፡ ውስተ ፡ ሰማይ ፡ ህየኒ ፡ አንተ ፤\nወእመኒ ፡ ወረድኩ ፡ ውስተ ፡ ቀላይ ፡ ህየኒ ፡ ሀሎከ ።\n8  ወእመኒ ፡ ነሣርኩ ፡ ክንፈ ፡ ከመ ፡ ንስር ፤\nወሠረርኩ ፡ እስከ ፡ ማሕለቅተ ፡ ባሕር ።\n9  ህየኒ ፡ እዴከ ፡ ትመርሐኒ ፤ ወታነብረኒ ፡ የማንከ ።\n10  ወእቤ ፡ ጽልመትኑ ፡ እንጋ ፡ ኬደኒ ፤\nወሌሊትኒ ፡ ብሩህ ፡ ውስተ ፡ ትፍሥሕትየ ።\n11  እስመ ፡ ጽልመትኒ ፡ ኢይጸልም ፡ በኀቤከ ፤\nወሌሊትኒ ፡ ብሩህ ፡ ከመ ፡ መዐልት ፤\nበአምጣነ ፡ ጽልመታ ፡ ከማሁ ፡ ብርሃነ ።\n12  እስመ ፡ አንተ ፡ ፈጠርከ ፡ ኵልያትየ ፡ እግዚኦ ፤\nወተወከፍከኒ ፡ ከመ ፡ ኣእምር ።\n13  እገኒ ፡ ለከ ፡ እግዚኦ ፡ እስመ ፡ ግሩመ ፡ ተሰባሕከ ፤\nመንክር ፡ ግብርከ ፡ ወነፍስየ ፡ ትጤይቆ ፡ ጥቀ ።\n14  ወኢይትኀባእ ፡ እምኔከ ፡ አዕጽምትየ ፡ ዘገበርከ ፡ በኅቡእ ፤\nወኢአካልየ ፡ በመትሕት ፡ ምድር ።\n15  ወዘሂ ፡ ኢገበርኩ ፡ ርእያ ፡ አዕይንቲከ ፡\nወኵሊ ፡ ይጸሐፍ ፡ ወስተ ፡ መጽሐፍከ ፤\nመዐልተ ፡ ይትፈጠሩ ፡ ወኢይሄሉ ፡ አሐዱ ፡ እምኔሆሙ ።\n16  ወበኀቤየሰ ፡ ፈድፋደ ፡ ክቡራን ፡ አዕርክቲከ ፡ እግዚኦ ፤\nወፈድፋደ ፡ ጸንዑ ፡ እምቀደምቶሙ ።\n17  ወእኌልቆሙ ፡ እምኆፃ ፡ ይበዝኁ ፤\nተንሣእኩሂ ፡ ወዓዲ ፡ ሀሎኩ ፡ ምስሌከ ።\n18  እመሰ ፡ ቀተልኮሙ ፡ ለኃጥኣን ፡ እግዚኦ ፤\nዕድወ ፡ ደም ፡ ተገሐሠ ፡ እምኔየ ።\n19  እስመ ፡ ይዜሀሩ ፡ በሕሊናሆሙ ፤\nወይነሥእዎን ፡ ለአህጉሪከ ፡ በከንቱ ።\n20  አኮኑ ፡ ጸላእተከ ፡ ጸላእኩ ፡ እግዚኦ ፤\nወተመንሰውኩ ፡ በእንተ ፡ ፀርከ ።\n21  ፍጹመ ፡ ጽልአ ፡ ጸላእክዎሙ ፤ ወኮኑኒ ፡ ፀርየ ።\n22  ፍትነኒ ፡ እግዚኦ ፡ ወአመክር ፡ ልብየ ፤\nአመክረኒ ፡ ወርኢ ፡ ፍናውየ ።\n23  ወርኢ ፡ እመ ፡ ትረክብ ፡ ዐመፃ ፡ በላዕሌየ ፤\nወምርሐኒ ፡ ፍኖተ ፡ ዘለዓለም ።"
  },
  {
    "page": 139,
    "content": "1  አድኅነኒ ፡ እግዚኦ ፡ እምብእሲ ፡ እኩይ ፤\nወእምሰብእ ፡ ዐመፂ ፡ ባልሐኒ ።\n2  እለ ፡ ዐመፃ ፡ መከሩ ፡ በልቦሙ ፤\nኵሎ ፡ አሚረ ፡ ይረውዱኒ ፡ ይቅትሉኒ ።\n3  ወአብልኁ ፡ ልሳኖሙ ፡ ከመ ፡ አርዌ ፡ ምድር ፤\nሕምዘ ፡ አርዌ ፡ ምድር ፡ ታሕተ ፡ ከናፍሪሆሙ ።\n4  ዕቅበኒ ፡ እግዚኦ ፡ እምእደ ፡ ኃጥኣን ፡\nወእምብእሲ ፡ ዐመፂ ፡ አድኅነኒ ፤\n5  እለ ፡ መከሩ ፡ ያዕቅጹ ፡ መከየድየ ።\nወኀብኡ ፡ ሊተ ፡ መሥገርተ ፡ ዕቡያን ፤\n6  ወሠተሩ ፡ አሕባለ ፡ መሣግር ፡ ለእገርየ ፤\nወአንበሩ ፡ ዕቅፍተ ፡ ውስተ ፡ ፍኖትየ ።\n7  ወእቤሎ ፡ ለእግዚአብሔር ፡ አምላኪየ ፡ አንተ ፤\nወአፅምአኒ ፡ ቃለ ፡ ስእለትየ ።\n8  እግዚኦ ፡ እግዚኦ ፡ ኀይለ ፡ መድኀኒትየ ፤\nሰወርከኒ ፡ በዕለተ ፡ ቀትል ፡ መልዕልተ ፡ ርእስየ ።\n9  ኢትመጥወኒ ፡ እግዚኦ ፡ እምፍትወትየ ፡ ለኃጥኣን ፤\nተማከሩ ፡ ላዕሌየ ፡ ወኢትኅድገኒ ፡ ከመ ፡ ኢይዘሀሩ ።\n10  ርእሰ ፡ ማዕገቶሙ ፡ ወጻማ ፡ ከናፍሪሆሙ ፡ ይድፍኖሙ ።\n11  ወይደቅ ፡ ላዕሌሆሙ ፡ አፍሓመ ፡ እሳት ፤\nትንፅኆሙ ፡ ውስተ ፡ ምድር ፡ በምንዳበ ፡ ከመ ፡ ኢይክሀሉ ፡ ቀዊመ ።\n12  ብእሲ ፡ ነባቢ ፡ ኢያረትዕ ፡ በዲበ ፡ ምድር ፤\nወለብእሲ ፡ ዐማፂ ፡ ትንዕዎ ፡ እኪት ፡ ለአማስኖ ።\n13  ኣእመርኩ ፡ ከመ ፡ ይገብር ፡ እግዚአብሔር ፡ ኵነኔ ፡ ለነዳያን ፤\nወፍትሐ ፡ ለምስኪናን ።\n14  ወባሕቱ ፡ ጻድቃን ፡ ይገንዩ ፡ ለስምከ ፤\nወይነብሩ ፡ ራትዓን ፡ ቅድመ ፡ ገጽከ ።"
  },
  {
    "page": 140,
    "content": "1  እግዚኦ ፡ ጸራኅኩ ፡ ኀቤከ ፡ ስምዐኒ ፤\nወአፅምእ ፡ ቃለ ፡ ስእለትየ ፡ ዘጸራኅኩ ፡ ኀቤከ ።\n2  ተወከፈኒ ፡ ጸሎትየ ፡ ከመ ፡ ዕጣን ፡ በቅድሜከ ፤\nአንሥኦ ፡ እደውየ ፡ መሥዋዕተ ፡ ሰርክ ።\n3  ሢም ፡ እግዚኦ ፡ ዐቃቤ ፡ ለአፉየ ፤\nወማዕጾ ፡ ዘዐቅም ፡ ለከናፍርየ ።\n4  ኢትሚጦ ፡ ለልብየ ፡ ውስተ ፡ ነገር ፡ እኩይ ፡\nወአመክንዮ ፡ ምክንያት ፡ ለኃጢአት ፡\n5  ምስለ ፡ ሰብእ ፡ ገበርተ ፡ ዐመፃ ፤\nወኢይትኀበር ፡ ምስለ ፡ ኅሩያኒሆሙ ።\n6  ገሥጸኒ ፡ በጽድቅ ፡ ወተዛለፈኒ ፡ በምሕረት ፤\nወቅብአ ፡ ኃጥኣንሰ ፡ ኢይትቀባእ ፡ ርእስየ ።\n7  እስመ ፡ ዓዲ ፡ ጸሎትየኒ ፡ ከመ ፡ ኢተሣሀሎሙ ፤\nተሰጥሙ ፡ በጥቃ ፡ ኰኵሕ ፡ ጽኑዓኒሆሙ ።\n8  ሰምዑኒ ፡ ቃልየ ፡ እስመ ፡ ተክህለኒ ።\nከመ ፡ ግዝፈ ፡ ምድር ፡ ተሠጥቁ ፡ ዲበ ፡ ምድር ፤\n9  ወተዘርወ ፡ አዕጽምቲሆሙ ፡ በኀበ ፡ ሲኦል ፡\nእስመ ፡ ኀቤከ ፡ እግዚኦ ፡ እግዚኦ ፡ አዕይንትየ ፤\nብከ ፡ ተወከልኩ ፡ ኢታውፅኣ ፡ ለነፍስየ ።\n10  ዕቀበኒ ፡ አመሥገርት ፡ እንተ ፡ ኀብኡ ፡ ሊተ ፤\nወእማዕቀፎሙ ፡ ለገበርተ ፡ ዐመፃ ።\n11  ለይደቁ ፡ ውስተ ፡ መሥገርቶሙ ፡ ኃጥኣን ፤\nእስመ ፡ አኀልፍ ፡ አነ ፡ ባሕቲትየ ።"
  },
  {
    "page": 141,
    "content": "1  ቃልየ ፡ ኀበ ፡ እግዚአብሔር ፡ ጸራኅኩ ፤\nቃልየ ፡ ኀበ ፡ እግዚአብሔር ፡ ሰአልኩ ።\n2  ወእክዑ ፡ ቅድሜሁ ፡ ስእለትየ ፤\nወእነግር ፡ ቅድሜሁ ፡ ሕማምየ ።\n3  ሶበ ፡ ተኀልቅ ፡ ነፍስየ ፡ በላዕሌየ ፤\nአንተ ፡ እግዚኦ ፡ ታአምር ፡ ፍናትየ ፤\n4  በዛቲ ፡ ፍኖት ፡ እንተ ፡ ሖርኩ ፡ ኀብኡ ፡ ሊተ ፡ መሥገርተ ።\n5  ተመየጥኩ ፡ መንገለ ፡ የማንየ ፡ ወርኢኩ ፤\nወኀጣእኩ ፡ ዘያአምረኒ ፤\n6  ወኀበሂ ፡ ኣመስጥ ፡ አልብየ ፡\nወአልቦ ፡ ዘይትኃሠሥ ፡ በእንተ ፡ ነፍስይ ።\n7  ኀቤከ ፡ እግዚኦ ፡ ጸራኅኩ ፤ ወእቤለከ ፡ አንተ ፡ ተስፋየ ፤\nወአንተ ፡ መክፈልትየ ፡ በምድረ ፡ ሕያዋን ።\n8  ነጽር ፡ ስእለትየ ፡ እስመ ፡ ሐመምኩ ፡ ፈድፋደ ፤\n9  አድኅነኒ ፡ እምእለ ፡ ሮዱኒ ፡ እስመ ፡ ይኄይሉኒ ።\nወአውፅኣ ፡ እሞቅሕ ፡ ለነፍስየ ፡\nከመ ፡ እግነይ ፡ ለስምከ ፡ እግዚኦ ፤\nኪያየ ፡ ይፀንሑ ፡ ጻድቃን ፡ እስከ ፡ ሶበ ፡ ተዐስየኒ ።"
  },
  {
    "page": 142,
    "content": "1  እግዚኦ ፡ ስምዐኒ ፡ ጸሎትየ ፡\nወአፅምአኒ ፡ ስእለትየ ፡ በጽድቅከ ፤\nወስምዐኒ ፡ በርትዕከ ።\n2  ወኢትባእ ፡ ውስተ ፡ ቅሥት ፡ ምስለ ፡ ገብርከ ፤\nእስመ ፡ ኢይጸድቅ ፡ ኵሉ ፡ ሕያው ፡ በቅድሜከ ።\n3  እስመ ፡ ሮዳ ፡ ጸላኢ ፡ ለነፍስየ ፡\nወኣኅሰራ ፡ ውስተ ፡ ምድር ፡ ለሕይወትየ ፤\n4  ወአንበሩኒ ፡ ውስተ ፡ ጽልመት ፡ ከመ ፡ ምዉተ ፡ ትካት ።\nወቀብጸተኒ ፡ በፍስየ ፡ በላዕሌየ ፤\nወደንገፀኒ ፡ ልብየ ፡ በውስጥየ ።\n5  ወተዘከርኩ ፡ መዋዕለ ፡ ትካት ፡\nወአንበብኩ ፡ በኵሉ ፡ ግብርከ ፤\nወአንብብ ፡ ግብረ ፡ እደቂከ ።\n6  ወአንሣእኩ ፡ እደውየ ፡ ኀቤከ ፤\nነፍስየኒ ፡ ከመ ፡ ምድረ ፡ በድው ፡ ጸምአተከ ።\n7  ፍጡነ ፡ ስምዐኒ ፡ እግዚኦ ፡ ኀለፈት ፡ ነፍስየ ፤\n8  ወኢትሚጥ ፡ ገጸከ ፡ እምኔየ ፤\nወኢይኩን ፡ ከመ ፡ እለ ፡ ይወርዱ ፡ ውስተ ፡ ዐዘቅት ።\n9  ዘይሰማዕ ፡ ግበር ፡ ሊተ ፡ ምሕረትከ ፡ በጽባሕ ፡\nእስመ ፡ ኪያከ ፡ ተወከልኩ ፡ እግዚኦ ፤\n10  ምርሐኒ ፡ እግዚኦ ፡ ፍኖተ ፡ እንተ ፡ ባቲ ፡ አሐውር ፤\nእስመ ፡ ኀቤከ ፡ አንቃዕደኩ ፡ ነፍስየ ።\n11  አድኅነኒ ፡ እግዚኦ ፡ እምፀርየ ፤\nእስመ ፡ ኀቤከ ፡ ተማኅፀንኩ ።\nምህረኒ ፡ እግዚኦ ፡ ለገቢረ ፡ ፈቃድከ ፡ እስመ ፡ አምላኪየ ፡ አንተ ፤\n12  ወመንፈስከ ፡ ቅዱስ ፡ ይምርሐኒ ፡ በምድረ ፡ ጽድቅ ።\nበእንተ ፡ ስምከ ፡ እግዚኦ ፡ ኣሕይወኒ ፡ በጽድቅከ ፡\n13  ወአውፅኣ ፡ እምንዳቤሃ ፡ ለነፍስየ ።\nወበሥምረትከ ፡ ሠርዎሙ ፡ ለፀርየ ፤\n14  ወታጠፍኦሙ ፡ ለኵሎሙ ፡ እለ ፡ ያሐምዋ ፡ ለነፍስየ ፡\nእስመ ፡ አነ ፡ ገብርከ ።"
  },
  {
    "page": 143,
    "content": "1  ይትባረክ ፡ እግዚአብሔር ፡ አምላኪየ ፡\nዘመሀሮን ፡ ፀብአ ፡ ለእደውየ ፤\nወቀትለ ፡ ለአጻብእየ ።\n2  መሓሪየ ፡ ወጸወንየ ፡ ምስካይየ ፡ ወመድኀኒየ ፤\n3  ምእመንየ ፡ ወኪያሁ ፡ ተወከልኩ ፡\nዘያገርር ፡ ሊተ ፡ አሕዛበ ፡ በመትሕቴየ ።\n4  እግዚኦ ፡ ምንትኑ ፡ ውእቱ ፡ ሰብእ ፡ ከመ ፡ ታስተርኢ ፡ ሎቱ ፤\nወእጓለ ፡ እመሕያው ፡ ዘተሐስቦ ።\n5  ሰብእሰ ፡ ከንቶ ፡ ይመስል ፤\nወመዋዕሊሁኒ ፡ ከመ ፡ ጽላሎት ፡ የኀልፍ ።\n6  እግዚኦ ፡ አጽንን ፡ ሰማያቲከ ፡ ወረድ ፤\nግስሶሙ ፡ ለአድባር ፡ ወይጠይሱ ።\n7  አብርቅ ፡ መባርቅቲከ ፡ ወዝርዎሙ ፤\nፈኑ ፡ አሕጻከ ፡ ወሁኮሙ ፤\n8  ፈኑ ፡ እዴከ ፡ እምአርያም ፤\nአድኅነኒ ፡ ወባልሐኒ ፡ እማይ ፡ ብዙኅ ፡\nወእምእዴሆሙ ፡ ለደቂቀ ፡ ነኪር ።\n9  እለ ፡ ከንቶ ፡ ነበበ ፡ አፉሆሙ ፤\nወየማኖሙኒ ፡ የማነ ፡ ዐመፃ ።\n10  እግዚኦ ፡ ስብሐተ ፡ ሐዲሰ ፡ እሴብሐከ ፤\nወበመዝሙር ፡ ዘዐሠርቱ ፡ አውታሪሁ ፡ እዜምር ፡ ለከ ።\n11  ዘይሁቦሙ ፡ ለነገሥት ፡ መድኀኒተ ፤\nዘአድኀኖ ፡ ለዳዊት ፡ ገብሩ ፡ አምኲናት ፡ እኪት ።\n12  አድኅነኒ ፡ ወባልሐኒ ፡ እምእዲሆሙ ፡ ለደቂቀ ፡ ነኪር ፤\nእለ ፡ ከንቶ ፡ ነበበ ፡ አፉሆሙ ።\nወየማኖሙኒ ፡ የማነ ፡ ዐመፃ ።\n13  እለ ፡ ደቂቆሙ ፡ ከመ ፡ ተክል ፡ ሐዲስ ፡ ጽኑዓን ፡ በውርዙቶሙ ፤\n14  ወአዋልዲሆሙኒ ፡ ርሱያት ፡ ወስርግዋት ፡ ከመ ፡ እንተ ፡ ጽርሕ ።\n15  ወአብያቲሆሙኒ ፡ ምሉእ ፡\nወይሰወጥ ፡ እምዝ ፡ ውስተዝ ፤\n16  ወአባግዒሆሙኒ ፡ ብዙኀ ፡ ይትዋለዱ ፡\nወይትባዝኃ ፡ በሙፋሪሆን ።\nወአልህምቲሆሙኒ ፡ ሥቡሓን ፤\n17  ወአልቦ ፡ ድቀተ ፡ ለቅጽሮሙ ፡\nወአልቦ ፡ እንተ ፡ ኀበ ፡ ያበውእዎሙ ፤\nወአልቦ ፡ ዐውያተ ፡ ውስተ ፡ ሀገሮሙ ።\n18  አስተብፅዕዎ ፡ ለዘ ፡ ከመዝ ፡ ሕዝብ ፤\nብፁዕ ፡ ሕዝብ ፡ ዘእግዚአብሔር ፡ አምላኩ ።"
  },
  {
    "page": 144,
    "content": "1  ኣሌዕለከ ፡ ንጉሥየ ፡ ወአምላኪየ ፤\nወእባርክ ፡ ለስምከ ፡ ለዓለም ፡ ወለዓለመ ፡ ዓለም ።\n2  ኵሎ ፡ አሚረ ፡ እባርከከ ፤\nወእሴብሕ ፡ ለስምከ ፡ ለዓለም ፡ ወለዓለመ ፡ ዓለም ።\n3  ዐቢይ ፡ እግዚአብሔር ፡ ወብዙኅ ፡ አኰቴቱ ፤\nወአልቦ ፡ ጽንፈ ፡ ዕበየ ፡ ዚአሁ ።\n4  ትውልደ ፡ ትውልድ ፡ ይንእዱ ፡ ምግባሪከ ፤\nወይዜንዉ ፡ ኀይለከ ።\n5  ወይነግሩ ፡ ዕበየ ፡ ክብረ ፡ ስብሐተ ፡ ቅዱሳቲከ ፤\nወያየድዑ ፡ መንክረከ ።\n6  ወይብሉ ፡ ግሩም ፡ ኀይልከ ፤\nወይነግሩ ፡ ኀይለ ፡ ግርማከ ፤\nወያየድዑ ፡ ጽንዐከ ።\n7  ወይጐሥዑ ፡ ተዝካረ ፡ ብዝኀ ፡ ምሕረትከ ፤\nወይትሐሠዩ ፡ በጽድቅከ ።\n8  መሓሪ ፡ ወመስተሣህል ፡ እግዚአብሔር ፤\nርሑቀ ፡ መዐት ፡ ወብዙኀ ፡ ምሕረት ፡ ወጻድቅ ።\n9  ኄር ፡ እግዚአብሔር ፡ ለእለ ፡ ይትዔገስዎ ፤\nወሣህሉ ፡ ላዕለ ፡ ኵሉ ፡ ተግባሩ ።\n10  ይገንዩ ፡ ለከ ፡ እግዚኦ ፡ ኵሉ ፡ ተግባርከ ፤\nወይባርኩከ ፡ ጻድቃኒከ ።\n11  ስብሐት ፡ ይብሉ ፡ ለመንግሥትከ ፤\nወይነግሩ ፡ ኀይለከ ።\n12  ከመ ፡ ይንግርዎሙ ፡ ለእጓለ ፡ እመሕያው ፡ ኀይለከ ፤\nወዕበየ ፡ ክብረ ፡ ስብሐተ ፡ መንግሥትከ ።\n13  መንግሥትከሰ ፡ መንግሥት ፡ ዘለኵሉ ፡ ዓለም ፤\nወምኵናኒከኒ ፡ ለትውልደ ፡ ትውልድ ።\n14  ምእመን ፡ እግዚአብሔር ፡ በኵሉ ፡ ቃሉ ፤\nወጽድቅ ፡ በኵሉ ፡ ምግባሩ ።\n15  ያሰውቆሙ ፡ እግዚአብሔር ፡ ለእለ ፡ ተንተኑ ፤\nወያነሥኦሙ ፡ እግዚአብሔር ፡ ለእለ ፡ ወድቁ ።\n16  ዐይነ ፡ ኵሉ ፡ ነፍስ ፡ ይሴፎ ፡ ኪያከ ፤\nወአንተ ፡ ትሁቦመ ፡ ሲሳዮሙ ፡ በጊዜሁ ።\n17  ተሰፍሕ ፡ የማነከ ፤ ወታጸግብ ፡ ለኵሉ ፡ እንስሳ ፡ ዘበሥርዐትከ ።\n18  ጻድቅ ፡ እግዚአብሔር ፡ በኵሉ ፡ ፍናዊሁ ፤\nወኄር ፡ በኵሉ ፡ ምግባሩ ።\n19  ቅሩብ ፡ እግዚአብሔር ፡ ለኵሎሙ ፡ እለ ፡ ይጼውዕዎ ፤\nለኵሎሙ ፡ እለ ፡ ይጼውዕዎ ፡ በጽድቅ ።\n20  ይገብር ፡ ፈቃዶሙ ፡ ለእለ ፡ ይፈርህዎ ፤\nወይሰምዖሙ ፡ ጸሎቶሙ ፡ ወያድኅኖሙ ።\n21  የዐቅቦሙ ፡ እግዚአብሔር ፡ ለኵሎሙ ፡ እለ ፡ ይፈርህዎ ፤\nወይሤርዎሙ ፡ ለኵሎሙ ፡ ኃጥኣን ።\n22  ስብሐተ ፡ እግዚአብሔር ፡ ይነግር ፡ አፉየ ፤\nወኵሉ ፡ ዘሥጋ ፡ ይባርክ ፡ ለስሙ ፡ ቅዱስ ፡\nለዓለም ፡ ወለዓለመ ፡ ዓለም ።"
  },
  {
    "page": 145,
    "content": "1  ታአኵቶ ፡ ነፍስየ ፡ ለእግዚአብሔር ።\nእሴብሖ ፡ ለእግዚአብሔር ፡ በሕይወትየ ፤\nወእዜምር ፡ ለአምላኪየ ፡ በአምጣነ ፡ ሀለውኩ ።\n2  ኢትትአመኑ ፡ በመላእክት ፤\nወኢበእጓለ ፡ እመሕያው ፡ እለ ፡ ኢይክሉ ፡ አድኅኖ ።\n3  ትወፅእ ፡ ነፍሶሙ ፡ ወይገብኡ ፡ ውስተ ፡ መሬቶሙ ፤\nውእተ ፡ አሚረ ፡ ይጠፍእ ፡ ኵሉ ፡ ምክሮሙ ።\n4  ብፁዕ ፡ ብእሲ ፡ ዘአምላከ ፡ ያዕቆብ ፡ ረዳኢሁ ፤\nወትውክልቱኒ ፡ ላዕለ ፡ እግዚአብሔር ፡ አምላኩ ።\nዘገብረ ፡ ሰማየ ፡ ወምድረ ፡ ባሕረ ፡ ወኵሎ ፡ ዘውስቴታ ፤\n5  ዘየዐቅባ ፡ ለጽድቅ ፡ ለዓለም ።\nወይፈትሕ ፡ ሎሙ ፡ ለግፉዓን ፡\nዘይሁቦሙ ፡ ሲሳዮሙ ፡ ለርኁባን ፤\n6  እግዚአብሔር ፡ ይፈትሖሙ ፡ ለሙቁሓን ።\nእግዚአብሔር ፡ ያነሥኦሙ ፡ ለእለ ፡ ወድቁ ፤\n7  እግዚአብሔር ፡ ያጠብቦሙ ፡ ለዕዉራን ፤\nእግዚአብሔር ፡ ያፍቅሮሙ ፡ ለጻድቃን ።\n8  እግዚአብሔር ፡ የዐቅቦሙ ፡ ለፈላስያን ፡\nወይትወከፎሙ ፡ ለአቤራት ፡ ወለእጓለ ፡ ማውታ ፤\nወያመስን ፡ ፍኖተ ፡ ኃጥኣን ።\n9  ይነግሥ ፡ እግዚአብሔር ፡ ለዓለም ፤\nአምላክኪ ፡ ጽዮን ፡ ለትውልደ ፡ ትውልድ ።"
  },
  {
    "page": 146,
    "content": "1  ሰብሕዎ ፡ ለእግዚአብሔር ፡ እስመ ፡ ሠናይ ፡ መዝሙር ፤\nወለአምላክነ ፡ ሐዋዝ ፡ ሰብሖ ።\n2  የሐንጻ ፡ እግዚአብሔር ፡ ለኢየሩሳሌም ፤\nወያስተጋብእ ፡ ዝርወቶሙ ፡ ለእስራኤል ።\n3  ዘይፌውሶሙ ፡ ለቍሱላነ ፡ ልብ ፤\nወይፀምም ፡ ሎሙ ፡ ቍስሎሙ ።\n4  ዘይኌልቆሙ ፡ ለከዋክብት ፡ በምልኦሙ ፤\nወይጼውዖሙ ፡ ለኵሎሙ ፡ በበአስማቲሆሙ ።\n5  ዐቢይ ፡ እግዚአብሔር ፡ ወዐቢይ ፡ ኀይሉ ፤\nወአልቦ ፡ ኍልቆ ፡ ጥበቢሁ ።\n6  ያነሥኦሙ ፡ እግዚአብሔር ፡ ለየዋሃን ፤\nወያኀስሮሙ ፡ ለኃጥኣን ፡ እስከ ፡ ምድር ።\n7  ሰብሕዎ ፡ ለእግዚአብሔር ፡ በአሚን ፤\nወዘምሩ ፡ ለአምላክነ ፡ በመሰንቆ ።\n8  ዘይገለብቦ ፡ ለሰማይ ፡ በደመና ፡\nወያስተዴሉ ፡ ክረምተ ፡ ለምድር ፤\n9  ዘያበቍል ፡ ሣዕረ ፡ ውስተ ፡ አድባር ፡\nወኀመልማል ፡ ለቅኔ ፡ እጓለ ፡ እመሕያው ።\n10  ዘይሁቦሙ ፡ ሲሳዮሙ ፡ ለእንስሳ ፤\nወለእጕለ ፡ ቋዓት ፡ እለ ፡ ይጼውዕዎ ።\n11  ኢይፈቅድ ፡ ኀይለ ፡ ፈረስ ፤\nወኢይሠምር ፡ በአቍያጸ ፡ ብእሲ ።\n12  ይሠምር ፡ እግዚአብሔር ፡ በእለ ፡ ይፈርህዎ ፤\nወበኵሎሙ ፡ እለ ፡ ይትዌከሉ ፡ በምሕረቱ ።"
  },
  {
    "page": 147,
    "content": "1  ትሴብሖ ፡ ኢየሩሳሌም ፡ ለእግዚአብሔር ፤\nሰብሕዮ ፡ ለአምላክኪ ፡ ጽዮን ።\n2  እስመ ፡ አጽንዐ ፡ መናስግተ ፡ ኆኃቲኪ ፤\nወባረኮሙ ፡ ለውሉድኪ ፡ በውስቴትኪ ።\n3  ወረሰየ ፡ ሰላመ ፡ ለበሓውርትኪ ፤\nወአጽገበኪ ፡ ቄቅሐ ፡ ስርናይ ።\n4  ዘይፌኑ ፡ ቃሎ ፡ ለምድር ፤ ወፍጡነ ፡ ይረውጽ ፡ ነቢቡ ።\n5  ዘይሁብ ፡ በረደ ፡ ከመ ፡ ፀምር ፤\nወይዘርዎ ፡ ለጊሜ ፡ ከመ ፡ ሐመድ ።\n6  ወያወርድ ፡ በረደ ፡ ከመ ፡ ፍተታት ፤\nመኑ ፡ ይትቃወሞ ፡ ለቍሩ ።\n7  ይፌኑ ፡ ቃሎ ፡ ወይመስዎ ፤\nያነፍኅ ፡ መንፈሶ ፡ ወያውሕዝ ፡ ማያተ ።\n8  ዘነገረ ፡ ቃሎ ፡ ለያዕቆብ ፤\nፍትሖ ፡ ወኵነኔሁ ፡ ለእስራኤል ።\n9  ወኢገብረ ፡ ከማሁ ፡ ለባዕዳን ፡ አሕዛብ ፤\nወኢነገሮሙ ፡ ፍትሖ ።"
  },
  {
    "page": 148,
    "content": "1  ሰብሕዎ ፡ ለእግዚአብሔር ፡ እምሰማያት ፤\nይሴብሕዎ ፡ በአርያም ።\n2  ይሴብሕዎ ፡ ኵሎሙ ፡ መላእክቲሁ ፤\nይሴብሕዎ ፡ ኵሉ ፡ ኀይሉ ።\n3  ይሴብሕዎ ፡ ፀሓይ ፡ ወወርኅ ፤\nይሴብሕዎ ፡ ኵሉ ፡ ከዋክብት ፡ ወብርሃን ።\n4  ይሴብሕዎ ፡ ሰማያተ ፡ ሰማያት ፤\nወማይኒ ፡ ዘመልዕልተ ፡ ሰማያት ።\nይሴብሕዎ ፡ ለስመ ፡ እግዚአብሔር ፤\n5  እስመ ፡ ውእቱ ፡ ይቤ ፡ ወኮኑ ፡\nወውእቱ ፡ አዘዘ ፡ ወተፈጥሩ ።\n6  ወአቀሞሙ ፡ ለዓለም ፡ ወለዓለመ ፡ ዓለም ፤\nትእዛዘ ፡ ወሀቦሙ ፡ ወኢኀለፉ ።\n7  ሰብሕዎ ፡ ለእግዚአብሔር ፡ እምድር ፤\nአክይስትኒ ፡ ወኵሉ ፡ ቀላያት ።\n8  እሳት ፡ ወበረድ ፡ አስሐትያ ፡ ወሐመዳ ፤\nመንፈሰ ፡ ዐውሎ ፡ ዘይገብር ፡ ነቢቦ ።\n9  አድባርኒ ፡ ወኵሉ ፡ አውግር ፤\nዕፀውኒ ፡ ዘይፈሪ ፡ ወኵሉ ፡ አርዝ ።\n10  አራዊትኒ ፡ ወኵሉ ፡ እንስሳ ፤\nዘይትሐወስኒ ፡ ወአዕዋፍ ፡ ዘይሠርር ።\n11  ነገሥተ ፡ ምድርኒ ፡ ወኵሉ ፡ አሕዛብ ፤\nመላእክትኒ ፡ ወኵሉ ፡ መኳንንተ ፡ ምድር ።\n12  ወራዙትኒ ፡ ወደናግል ፤\nሊቃናትኒ ፡ ወመሐዛት ።\nይሰብሑ ፡ ለስመ ፡ እግዚአብሔር ፡\nእስመ ፡ ተለዐለ ፡ ስሙ ፡ ለባሕቲቱ ፤\n13  ይገንዩ ፡ ሎቱ ፡ በሰማይ ፡ ወበምድር ።\nወያሌዕል ፡ ቀርነ ፡ ሕዝቡ ፡\n14  ወስብሐተ ፡ ኵሉ ፡ ጻድቃኑ ፤\nለደቂቀ ፡ እስራኤል ፡ ሕዝብ ፡ ዘቅሩብ ፡ ሎቱ ።"
  },
  {
    "page": 149,
    "content": "1  ሰብሕዎ ፡ ለእግዚአብሔር ፡ ስብሐተ ፡ ሐዲሰ ፤\nስብሐቲሁ ፡ በማኅበረ ፡ ጻድቃኑ ።\n2  ይትፌሣሕ ፡ እስራኤል ፡ በፈጣሪሁ ፤\nወደቂቀ ፡ ጽዮን ፡ ይትሐሠዩ ፡ በንጉሦሙ ።\n3  ወይሴብሑ ፡ ለስሙ ፡ በትፍሥሕት ፤\nበከብሮ ፡ ወበመዝሙር ፡ ይዜምሩ ፡ ሎቱ ።\n4  እስመ ፡ ሠምረ ፡ እግዚአብሔር ፡ በሕዝብ ፤\nወያሌዕሎሙ ፡ ለየዋሃን ፡ በአድኅኖቱ ።\n5  ይትሜክሑ ፡ ጻድቃን ፡ በክብሩ ፤\nወይትሐሠዩ ፡ በዲበ ፡ ምስካቢሆሙ ።\n6  ወያሌዕልዎ ፡ ለእግዚአብሔር ፡ በጐራዒቶሙ ፤\nሰይፍ ፡ ዘክልኤ ፡ አፉሁ ፡ ውስተ ፡ እደዊሆሙ ።\n7  ከመ ፡ ይግበር ፡ በቀለ ፡ ውስተ ፡ አሕዛብ ፤\nወከመ ፡ ይዛለፎሙ ፡ ለአሕዛብ ።\n8  ከመ ፡ ይእሥሮሙ ፡ ለነገሥቶሙ ፡ በመዋቅሕት ፤\nወለክቡራኒሆሙኒ ፡ በእደ ፡ ሰናስለ ፡ ኀጺን ።\n9  ከመ ፡ ይግብር ፡ ኵነኔ ፡ ዘጽሑፍ ፡ ላዕሌሆሙ ፡\nክብር ፡ ይእቲ ፡ ዛቲ ፡ ለኵሉ ፡ ጻድቃኑ ።"
  },
  {
    "page": 150,
    "content": "1  ሰብሕዎ ፡ ለእግዚአብሔር ፡ በቅዱሳኑ ፤\nሰብሕዎ ፡ በጽንዐ ፡ ኀይሉ ።\n2  ሰብሕዎ ፡ በክሂሎቱ ፤\nሰብሕዎ ፡ በከመ ፡ ብዝኀ ፡ ዕበዩ ።\n3  ሰብሕዎ ፡ በቃለ ፡ ቀርን ፤\nሰብሕዎ ፡ በመዝሙር ፡ ወበመሰንቆ ።\n4  ሰብሕዎ ፡ በከበሮ ፡ ወበትፍሥሕት ፤\nሰብሕዎ ፡ በአውታር ፡ ወበዕንዚራ ።\n5  ሰብሕዎ ፡ በጸናጽል ፡ ዘሠናይ ፡ ቃሉ ፤\nሰብሕዎ ፡ በጸናጽል ፡ ወበይባቤ ።\nኵሉ ፡ ነፍስ ፡ ይሴብሖ ፡ ለእግዚአብሔር ።\nመዝሙር ፡ ዘርእሱ ፡ ዘዳዊት ፡ ዘጸሐፈ ፤ ወውፁእ ፡ ውእቱ ፡ እምኈልቍ ፤ ዘአመ ፡ ይትበሐቶ ፡ ወይትበአስ ፡ ምስለ ፡ ጎልያድ ፡ ወይቤ ።11  ንኡስ ፡ አነ ፡ እምአኀውየ ፡\nወወሬዛ ፡ በቤተ ፡ አቡየ ፤ ወእሬዒ ፡ አባግዐ ፡ አቡየ ።\n12  እደውየ ፡ ይገብራ ፡ መሰንቆ ፤\nወአጻብዕየ ፡ ያስተዋድዳ ፡ መዝሙረ ።\n13  መኑ ፡ ነገሮ ፡ ለእግዚእየ ፤\nውእቱ ፡ እግዚአብሔር ፡ ውእቱ ፡ ሰምዐኒ ።\n14  ውእቱ ፡ ፈነወ ፡ መልአኮ ፡ ወአድኀነኒ ፤\nወነሥአኒ ፡ እምአባግዐ ፡ አቡየ ፡\nወቀብአኒ ፡ ቅብአ ፡ ቅዱሰ ።\n15  አኀውየሰ ፡ ሠናያን ፡ ወልሂቃን ፤\nወኢሠምረ ፡ ቦሙ ፡ እግዚአብሔር ።\n16  ወወፃእኩ ፡ ለተኣኅዞቲ ፡ ለሕዝብ ፡ ነኪር ፤\nወረገመኒ ፡ በአማልክቲሁ ፡ ርኩሳን ።\n17 ወአንሰ ፡ ነሣእኩ ፡ ሠለስተ ፡ አእባነ ፡ ወወጸፍክዎ ፡ ውስተ ፡ ፍጽሙ ፡ ወሞተ ።\nወዓዲ ፡ ነሣእኩ ፡ ዘእምላዕሌሁ ፡ ሰይፈ ፡\nወመተርኩ ፡ ርእሶ ፤\nወአሰሰልኩ ፡ ጽእለተ ፡ እምደቂቀ ፡ እስራኤል ።\nተፈጸመ ፡ ዳዊት ።"
  }
]